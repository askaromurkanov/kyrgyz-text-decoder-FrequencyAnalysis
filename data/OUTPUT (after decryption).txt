МАНАС БААТЫРДЫН КАНЫКЕЙГЕ ҮЙЛӨНҮШҮ

Арыстанын, Чубак жол жүрүп
Аазгана эмес, мол жүрүп,
Астындагы Көкала
Баскан жери быркырап,
Учкан куштай дыркырап,
Кызыл кылыч Зулпукор,
Кынай белге илиптир,
Кандайын байкап көрмөккө,
Кайраттуусун билмекке
Кең Букарга келиптир.

Катыра жүрүп жол чалып,
Канча баатыр кошчу алып,
Ордолуу Букар шаарына
Атынын оозун бурду эми,
Акбалтанын эр Чубак
Алыстан байкап турду эми.

Бууругуп келген Чубакты
Букардык көрүп кеп айтат,
Кеп айтканда нени айтат;

„Эңкейтип пенде алгысыз,
Эч ким чыдап баргысыз,
Көк темирден тон кийген,
Көкала сындуу ат минген,
Караса журөк болк этет,

Каар бетине айланган,
Жолум үйдөй чоюнбаш
Бир жагына байланган,
Ач айкырык, куу сүрөөн,
Алеңгир жаа, сыр жебе,
Айтканына көнбөсөк,
Азыр салат аңгеме,
Оңураңдап кол салса,
Орто жерден оргудай,
Он эки капка Букарды,
Ойлоп турсам, ушул шер
Түк чыгарбай соргудай.

Бул кабарды укканда,
Жалпы Букар чайпалып,
Төгүлүп кете жаздады.
Каарды Чубак баштады.
Журт чуркурап турганда,
Чууга кулак тунганда,
Он эки кыздын кенжеси,
Кудайдын сүйгөн пендеси,
Кара сурдун сулуусу,
Аял заттын нурдуусу
Темиркан кызы Каныкей
Баатыр бейбак болуучу.
Барган жерге калайман
Салган бейбак болуучу.

Эр Чубакты көргөндө,
Эликтей болуп түйүлүп,
Темиркандын алдына

Азыр жетти жүгүрүп.
Атакесин муңайтат,
Каныкей сулуу муну айтат:
„Атаке, ажалым жетсе өлөйүн,
Амалым жетсе ошого,
Мен бир кагыш кылып көрөйүн.
Жеңдирсем ушул баатырга,
Кордукту койдой көрөсүң,
Калбай баарың өлөсүң.
Жеңер болсом ошону,
Тикесинен салармын.
Кайра тартып Букарга,
Келбегидей кылармын.
Атаке, сенин шаарыңы
Эки айланып ушул дөө,
Көрбөгүдөй кылармын.
Ал да жалгыз, мен жалгыз;
Айталаада салышып,
Аябай кызык салайын.
Чапканы жүргөн эменин
Чамасын сынап калайын.
Күчтүүлүгүн билейин,
Күчүм келсе ушуну,
Жерине чейин сүрөйүн!'.

Мына ошентип Каныкей
Кең көйнөгүн шымданып,
Келишимдүү түгөнгүр
Кериш киймин тыңданып.

Жоо дегенде түйүлүп,

Эркектин киймин кийинип
Олоңдой болгон кайран чач
Төбөгө кынай түйдү эми.
Көпкөк темир курч болот
Көмкөрө башка кийди эми.
Кабырганын себилди,
Киндиктин өөдө жагына
Кийген экен бул бейбак
Ок өтпөгөн темирди.
Тула боюн топчулап,
Толукшуган кайран бет
Бек бекитип үпчүлөп,
Алтын жаак айбалта
Артык жайлап билди эми
Кагышка салчу Ак тинте ,
Ач билекке илди эми.

Комокойлуу сыр найза
Учун болот улаткан,
Темирге сайса, өтсүн деп,
Токтобой кирип кетсин деп,!.
Бөрү тил кылып болотту
Бөгөн-бөтөн суулаткан,
Ошол кезде Каныкей
Өрүмдөн чачы өтө элек,
Өзү бала секелек.
Басып чыкса, бейбакка
Баары Букар таң калып,
Кожо, молдо аралаш
иКокуй, бейбак, кантет — деп
Карап турду жарданып.

„Эркек эмес, кыз болуп,
Эңдирип иер бекен деп,
Эпсиз баатыр эмеге,
Жеңдирип иер бекен —
Журт чочулап турганда,
Каныкейдин ак сарай
(Кыз да болсо бейбактын
Сөөлөтү артык бирдалай!)
Ал сарайды карасаң,
Асем менен жайлалуу,
Кагыш болсо, минуугө
Канча тулпар байлалуу.
Ал тулпардын ичинде
Көргөндөр мактап даң кылат
Каныкейдин Каракашка аргымак;
Сом туягы чарадай,
Арт жагында соорусу
Эркин жаткан талаадай.

Кетенчиктеп турбастан,
Келген жоодон чочунуп,
Ашып-шашып Каныкей,
Аргымакты токунуп,
Чаболоңун бек тартып,
Куюшканын узартып,
Жоого уруучу добулбас
(Үнүн уксаң, оолак кач)
Кайра байлап капшырып,
Кыраан тууган Каныкей
Канжыгага тапшырып,

Көк найза колдо койкоюп,
Көк жеке* бутта чойкоюп,
Кара болот кылычты
Жанына жалаң байланып,
Жолборстой бейбак жөнөсө,
Казыналык сарайдан
„Алдам өзүң сакта—деп,
Аң-таң калды далай жан.

Чоң Букардын үстүндө
Казыналык мунара,
Бул Каныкей чиркиндин
Айласы канча сураба.
Мунаранын түбүнө
Сайышка майдан кылдырган,
Жыгылса, жумшак болор деп,
Буттап алтын зер берип,
Кара кумдан тундурган.
Каптап кумду төктүргөн,
Балбандарга тептирген.
Сайыш кылчуу майданда
Көк найза булгап бакырып,
Каныкей турду ошондо
„Жекеге, бери келгин!"—деп,
Эр Чубакты чакырып.