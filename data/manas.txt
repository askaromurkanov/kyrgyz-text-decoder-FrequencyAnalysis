БАЙЫРКЫ КЫРГЫЗ РУХУНУН ТУУ ЧОКУСУ
Адамзаттын агып турган тиричилиги дайыма болочокко багытталганы менен, өткөн тажрыйбасы
— анын түпкү күлазыгы, таянган тоосу, келечек урпактарга энчилеген мурасы. Мунсуз коомдук
жана маданий турмуштун уланышы мүмкүн эмес. Бул аныктама эң оболу сөз табиятына таандык.
«Өнөрдүн алды кызыл тил» деп илгеркилер бекер айтпаса керек. Чоң кеменгерлик менен айтылган
нерсе — эмне гана болбосун, адам тарабынан жасалган ар бир кыймыл, аракет, бүткөн иш жана
чектелген максат алды менен адамдын аң-сезиминен даярдалып чыгат. Сөздөн, ойдон башталып,
адамдын ар түркүн жетишкени тажрыйба катары кайра ойго, сөзгө келип бекемделет, аң-сезимди
байытат.
Азыркы мезгилде сөз сапаты күтүлбөгөн тездик менен сапаттан-сапатка, баскычтан-баскычка
дүркүрөп көтөрүлүп жатат. Илимдеги, техникадагы, коомдук турмуштагы чукул өсүштөр,
кубулуштар инсанаттын1
ой жүгүртүүсүн күндөн-күнгө шаштыртып, түгөнгүс информациянын
дайрасында утурлатып барууда. Ушундан келип чыккан көрүнүш — жаңы маданияттын таасири
табийгый түрдө кылымдардан бери келаткан сөз өнөрүнүн калыптарын «бузуп», ал турмак, анын
классикалык эрежелерин дагы жаңылантууга, түрдөнтүүгө алып келди? Көркөм адабияттын
философиялык, имандык22 маңызынын барган сайын тереңдеши адам жарык келечекке,
прогресске умтулуусун сүрөттөө эң маанилүү, эң зарыл борбордук маселеге айланышы — бул
биздин күндөрдүн талашсыз белгиси.
Ошондой болсо да, элдин генийинен жаралган көркөм сөз өнөрүнүн не бир асыл заттары байыркы
туңгуюктан бери карай оор, узак сапар тартып, өзүнүн наристе нукуралык сапатын коротпой,
биздин күнгө жетип, бүгүнкү күндүн реалдуу көрүнүшү катарында кабыл алынат. Дайыма
кыймыл-аракеттин, дайыма жандуу организмдин касиетине ээ мындай баа жеткис асыл зат өткөн
маданий эстеликтин чегинен чыгып, түз эле азыркы учурдун талабына шаймашай жооп берген
жандуу эстетикалык кубулуш катарында элдин реалдуу руханий асылдыктарына келип кошулат.
Кыргыз элинин улуу мурасы — эпикалык традициясы мына ушундай баа жеткис руханий
байлыкка жатат. Кыргыз эли Борбордук Азиядагы эң байыркы элдердин бири экени тарыхка
маалим. Өзүнүн өсүш жолунда узак, татаал кылымдарды башынан өткөргөн кыргыз эли эпикалык
маданияттын эң бийик үлгүлөрүн жаратууга жетишкен. Башка элдер өзүнүн өткөндөгү
маданиятын, тарыхын жазма адабиятта, скульптурада, архитектурада, театр, сүрөт искусствосунда
сактап келген болсо, кыргыз эли өзүнүн бүткүл аң-сезимин, ар-намысын, күрөшүн, көздөгөн
максатын жана бир катар учурларда реалдуу тарыхый окуяларын оозеки эпикалык жанрда
чагылдырган. Тил жана эпосторду изилдеген өткөн кылымдагы белгилүү алман немец филологу
Якоб Гримм: «Биздин тилибиз—бул биздин тарыхыбызда»,—деп жазгандай, биздин улуттук
тилибиз жана эпикалык дастандарыбыз — биздин тарыхыбыз деп айтууга толук акыбыз бар.
Ушул жагдай, ушул шарт эпостун ар түрдүү тарыхый, турмуштук багытта өсүп-өнүгүшүнө алып
келген. Маселен, «кенже» эпос деп аталган поэмаларды алып көрөлү. Адам жана табияттын
сыйкырдуу күчтөрү жөнүндөгү «Төштүк», адам жана жаратылыш жөнүндөгү «Кожожаш»,
социалдык-турмуш жөнүндөгү утопиялуу «Кедейкан», романтикалуу сүйүү жөнүндөгү «Олжобай
менен Кишимжан» эпостору улуу «Манас» эпосуна карата гана шарттуу түрдө кенже эпос деп
аталат. Болбосо булардын ар бири өзүнчө зор дүйнө, түгөнгүс байлык.
Бирок, кантсе да кыргыз элинин мына ошол байыркы ата мурасынын эң туу чокусу — улуу
«Манас» эпосу. Чынында да «Манас» жомогу өзүнүн кайталангыс көркөмдүк кубаты боюнча,
нечен кылымдардын кайгылуу, оор окуяларын тулку боюна сиңирип, имандык, философиялык
мазмундуу жыйынтыктоолору боюнча, элдин тагдырын ар тараптан: жашоо-тиричилик,
жоокерчилик, үй-бүлө шарттары, ар түрдүү салт-санаа, социалдык-коомдук турмуш тарабынан
кеңири жана толук камтышы боюнча, дүйнөдөгү эң сейрек кездешкен дүйнөлүк поэтиканын
эстеликтеринин үлгүлөрүнө жатат.
Сөз жок, /Манас» эпосунда реалдуу турмуш, тарыхый окуялар (кыргыз элинин тагдырына
байланыштуу) чагылганы талашсыз. Ал турмак, эпостун келип чыгышы да белгилүү бир тарыхый
кырдаалга байланыштуу болушу мүмкүн. Бирок, «Манас» тарыхый санжыра эмес. Бул баарынан
мурда ошол тарыхый жана реалдуу окуялардын негизинде кыргыз элинин чыгармачылык
генийинен жаралган, улам такталып, тазарып, артыкбаш жүктөрдөн бошонуп, керектүү, зарыл
жаңы кошумчаларды кабыл алып, тулку боюна сиңирип өзүнүн бүгүнкү көз кайкыган
бийиктигине жеткен көркөм чыгарма. Ошондуктан бул чыгармада кадимки кадыресе жашоо
тиричилик менен катар, акыл жеткис укмуштуу фантастика, тарыхый окуялардын алыскы
чагылышы менен катар, шумдуктуу миф табийгый түрдө бирге, жанаша жашайт. Аларды биринен
бирин ажыратууга, бөлүп алууга болбойт. Алар бирине бири өтмө катар чырмалышкан. Элдин
көркөмдүк аң-сезими аркылуу муундан-муунга, укумдан-тукумга өткөн «Манас» эпосу, ошентип,
бышып жетилип, чыңалып, күчүнө толуп турган кезде бизге, биздин күнгө туш келди. Бул анын
зор тарыхый бактысы. Болбосо ким билет, эпос эмес, эпосту жараткан эл улам бир трагедиядан
бир трагедияга учурап, азаюудан-азаюуга бараткан. Улуу Октябрдын жаркыраган таңы менен
кыргыз эли капарына келбеген жаңы дүйнөгө туш келип, анын бирден-бир перзенти «Манас»
эпосу сөздүн түз маанисинде да, каймана маанисинде да кайрадан жаралды. Улуу эпос эми өзүнүн
экинчи өмүрү, түбөлүк өлбөс өмүрү, китептин өмүрү менен жашоо дооруна өттү. Ошентип, бир
мезгилде ооздон оозго өтүп, уруудан урууга гана белгилүү болгон зор эстетикалык окуя өзүнүн
накта көркөмдүк наркына ээ болуп, дүйнөлүк маданияттын алтын казнасына түздөн-түз келип
кошулду.
Тарыхый көз караш менен караганда «Манас» эпосу башка эстетикалык өлчөмдүн негизинде,
башка талап, башка тарыхый-турмуштук шартта жаралган. Ага бүгүнкү күндүн адабиятынын
көркөм жана идеялык максаттарын коюуга, ага бүгүнкү күндүн адабиятынын законченемдери
менен мамиле жасоого болбойт. Ошондой болсо да эпос биздин күндөргө жеткирген тарыхый
чындыкты жана көркөм чындыкты бүгүнкү күндүн тили менен, түшүнүктөрү менен
түшүндүрүүгө жана аныктоого толук болот. Эмне үчүн, кеп ушунда.
Байыркы доордо, дүйнөлүк маданияттын кербен жолунан алыста, обочодо, айрыкча тарыхый
шарттар менен, өзүнчө бир аймак менен чектелген кырдаалда жаралган бул эпос бизге эмнеси
менен, кандай асыл заты менен баалуу? Ириде айтылуучу сөз мындай: эпостун эң негизги идеясы,
анын бүткүл «кан тамырын» аралап өткөн идея адамзаттын жаралышынан бери адамды аздырыптоздуруп, кубантып-сүйүнтүп, издентип, улам алдыңкы максаттарга умтултуп, адам чаалыгып,
чарчап баратканда ага канат байлап, күч берип, дем берип келген өлбөс, карыбас идея. Эпостун
бүткүл көркөмдүк түзүлүшү, пафосу эң негизги бир идеяны баштан-аяк улап, өөрчүтүп-өнүктүрүп
отурат, ал эркиндик идеясы, көз каранды эместиктин идеясы. «Манас» эпосунун өлбөс-өчпөстүгү,
түбөлүктүүлүгү, дүйнөлүк баа жеткис маданий эстеликтердин катарынан орун алышы да дал ушул
идеялык-эстетикалык касиетине байланыштуу.
Эпос ырдаган, эпос даңазалаган эркиндик, көз каранды эместик идеясы менен бүгүнкү биз
түшүнгөн эркиндик, көз каранды эместик идеясынын ортосунда ички маани-мазмуну боюнча
асман-жердей айырма бар. Бирок, бизге эпос дал ошонусу менен баалуу, дал ошонусу менен
кымбат, анда элдин эркиндик жөнүндөгү идеалы, философиясы, имандык чен-өлчөмдөрү
бузулбай, «таралбай», ошол жаралган калыбында жеткендигинде. Албетте, эпос деген — эпос. Ар
түрдүү тарыхый кырдаалдарга ылайык эпостун көркөмдүк турпатына, кала берсе идеялык
түзүлүшүнө ар түрдүү катмарлануулар болбой коюшу мүмкүн эмес. Бүгүнкү окуучу, дүйнөлүк
классика, дүйнөлүк фольклор менен кабары бар окуучу, аны оңой эле сезет. Катмарлануунун өзү
да эпостук касиет. Мындагы эң маанилүү башкы маселе — «Манас» эпосунун түпкү нукура
идеясы миң жылдар бою ар түрдүү тоскоолдуктарга, кысымдарга учураганына карабастан өзүнүн
наркын коротпой биздин улуу заманга жеткенинде. Бул — эпостун майтарылгыс күчү.
«Манас» эпосу — бийик гуманизмге сугарылган эпос. Мындай деп айтыш бир караганда
парадоксалдуу угулушу мүмкүн. Анткени, эпос баштан-аяк согуштук жүрүштөргө, чабуулдарга,
кандуу кыргынга негизделген. Мындайынча жөнөкөйлөштүрүп айтсак, Манастын бүт өмүрү
согушта, чабуулда өтөт. Ал өзүнүн эң акыркы жүрүшүнө акылман аял Каныкейдин каршы
болгонуна карабастан жөнөйт. Ушул жолку кыргында Манас өзү катуу жарадар болуп (ал
ошондон акыры каза табат) кырк чоросунан бүт айрылды «Манас» эпосу ушундай финалына,
жыйынтыгына карабастан, бийик гуманизм идеясын бекемдеген, адамды сүйүү, адамды баалоо
коом турмушунун эң бийик имандык нормасы экенин бекемдеген дүйнөлүк гениалдуу эпостун
катарына кирет.
Эпосту жараткан элдин акылмандуулугу көркөм чыгарманын трагедиялуу финалынан эле даана
сезилип турат. Мындай кайталангыс финал улуу чыгармага гана мүнөздүү жана жарашыктуу.
Манастын өлүмү жана кырк чоронун кырылышы айтып бүткүс трагедия. Азыркы тил менен
айтканда Шекспирдин талантына шайкеш трагедия. Эгерде, элдин баатыры журттун айтканына
көнбөй адилетсиз чабуулга аттанса, анда, эл өзүнүн сүйүктүү каарманын да аябайт. Эпостун
гуманисттик жыйынтыгы да мына ушунда.
Илимий терминология менен айтканда «Манас» эпосун баатырдык эпостун катарына кошушат.
Бул чындыкка туура келет. Ошондой болсо да эпос караманча согуштук жүрүштөрдү гана
баяндап, даңазалап чектелбейт. Эпос камтыган окуя, турмуш өтө кеңири жана ар түрдүү. Ал
кадимки тиричилик ырым-жырымдан баштап, адамдын эл, жер менен болгон татаал байланышына
чейин сүрөттөйт. Аш, той, каада-салт, айтор, адам турмушуна, тилегине, умтулуу-максатына
тиешелүү окуялардан сүрөттөлбөй калган эч нерсе жоктой. Башкасын айтпаганда деле,
Көкөтөйдүн ашында сүрөттөлгөн каада-салт эмне деген эстетикалык мааниге ээ. Дал ошол
көркөмдүктүн күчүнөн улам байыркы турмуштук көрүнүштөр өзүнүн кадыресе этнографиялык
алкагынан чыгып, адамдык адилеттүүлүктү, акылмандыкты даңазалаган терең философиялык
жыйынтыктоолорго келет.
Эпостун бийик гуманизми, имандык сабагы андагы таасын тартылган Аялдын сонун образынан
эле сезилет. Ал гана эмес бүгүнкү күндүн эстетикалык талабы, түшүнүгү менен эле мамиле этсек,
эпостогу Аял анчейин ишмер, колунан көөр төгүлгөн уз гана эмес, эң оболу ал — өзүнчө сын көз
карашка ээ болгон индивид, инсан, ошону менен бирге ал жоокердин теңтайлаш шериги, акылман
кеңешчиси, баатырдыгынан да кем калбаган жан жолдошу. Ошол түнт заманда, дүйнөлүк маданий
прогресстен сырткары шартта таралган элдин эпосунда аялга ушундай баа берип, аялдын акылын,
ибаатын, ишмердүүлүгүн, баатырдыгын романтизациялаган көркөм чыгармага азыр да таң калбай
кароого мүмкүн эмес.
Арийне, эпостун көркөмдүк структурасын, укмуштуу сүрөттөөлөрдүн табыятын, бир чети куудул
сөздөн башталып, бир чети трагизм менен аяктаган татаал стилдик кубулуштардын ички сырын
ачып, чечмелеп көрсөтүү — адабиятчы-фольклорчунун жумушу. Мен, биерде, азырынча жазуучу
катарында гана жалпы адабиятка түздөн-түз тиешем, катнашым бар болгондуктан гана «Манас»
эпосу сөз өнөрүнүн эң бийик, эң таза үлгүлөрүнө жатарын айтпай коё албайм. Жөнөкөйлөштүрүп
айтканда, кол жазмадан окуганда бир учурга тамшанып, таң калбай коюуга болбойт. Ал мындай.
Эпосто баатырлар, чоролор, дөөлөр сүрөттөлөт, алар минген тулпарлар сүрөттөлөт, алардын ар
биринин курал-жарактары, жоокер кийими сүрөттөлөт. Эпосто ошондой эле ар түрдүү аялдар
сүрөттөлөт. Алардын иштеген иши, даярдаган буюмдары, сайган саймаларынан тартып, сырткы
кебете-кешпирине чейин сүрөттөлөт. Эпосто толуп жаткан согуштук эпизоддор, баатырлардын
жекеме-жеке беттешүүлөрү сүрөттөлөт. Жаратылыштын ар түрдүү кубулуштарынан тартып,
адамдын ички кайгы-кубанычына чейин сүрөттөлөт. Мына ушунун баарын манасчыдан угуп
отуруп, же жазылып алынган кол жазмадан окуп отуруп, ар бир сүрөттөө өз ордунда экенин
көрүп, ар бир сүрөттөөнүн өзүнчө көркөмдүк системасы, көркөмдүк максаты бар экенин сезип,
элдин көркөмдүк фантазиясына таң калбай койбойсуң. Маселе бул жерде таамай, так айтылган
салыштыруу, эпитетте гана эмес. Кеп, кылымдар бою өз ичине камтылган көп катмарлуу эпостун
мазмунга, адам турмушунун ар түрдүү жактарын, социалдык-турмуш, сүйүү-лирикалык,
моралдык-этикалык маселелерин, байыркы кыргыздардын географиялык, медициналык,
астрономиялык, философиялык түшүнүктөрүн бүтүндөй камтыган эпостук мазмунга, бир учу
жомоктон, мифтен, фантастикадан башталып, бир учу реализмге (фольклордук маанидеги) келип
жеткен көркөм форманын бипбирдей жанаша өсүп, бир бүтүн гармония түзгөнүндө. «Манас»
эпосунун мазмундук жана көркөмдүк гармониясын айрыкча манасчынын аткарып жаткан
процессинде, айрыкча, унутулгус Саякбай сыяктуу улуу манасчы аткарып жатканда сезесиз. Бул
учурда эпостун, маселен, алсак, Каныкейдин Тайторуну чапканы, Алмамбеттин арманы сыяктуу
атактуу окуялар гана эмес, ар бир сөз, ар бир ыр сабы, ар бир тирада манасчынын не бир кыймыларакети, үнү сырткы кубулуштары менен айкалышып, ушулардын баары бир асыл заттан
жаралгансып, ажырагыс бирдикти түзөт. Мына ошондо «Манасты» угуп отуруп, анын не бир
кооздук-асылдыгына моокуң канып, ошол жазуусу жок, жазуу маданиятынан алыс шарттарда,
кыргыз эпосу ушундай таңгаларлык көркөмдүк жарашыкка, сөздү, музыканы, театрды өзүнө
бириктирген гармонияга кантип жетти экен деп ойлойсуң. Мына ушул укмуштуудай көркөмдүк
гармониянын касиетинен улам эпосто сүрөттөлгөн Кошой, Жолой, Макел дөөлөрдөн тартып,
Манас баштаган чоролорго чейин, Бакай карыядан тартып, акылман Каныкейге чейин,
Коңурбайдан тартып, Көзкамандарга чейин белгилүү турмуштук шарттарда жашаган тирүү
кеипкерлердей көз алдыбыздан тартылып өтөт. Биз ал турмак, кээде бул каармандар эпостук
көркөм образдар экенин унутуп коюп, чынында да бир доордо, бир кылымдарда реалдуу жашаган
тарыхый адамдардай сезип кетебиз. Көркөм чыгарманын багынтар күчү, өлбөстүк касиети дал
ушунда эмеспи. Көркөмдүктүн бийик чен-өлчөмү менен караганда эле Манас, Алмамбет, Чубак,
Сыргак, Бакай, Коңурбай сыяктуу монументалдуу планда тартылган образдарды айтпай эле коёлу,
эпизоддук каармандардын катарына кошулган (азыркы адабий түшүнүктү дагы бир жолу
колдонуп айтсак) Тазбаймат, Кыргыл чал сыяктуу персонаждардын так элестүү типологиясы
жагынан эң мүнөздүү образын түзүү өтө өнүккөн, бышып жетилген көркөм ойлоо аң-сезимине
негизделери талашсыз. Кыргыз элинин мына ушундай көркөм ойлоо аң-сезими баарынан мурда,
баарынан күчтүү эпикалык жанрда, эпикалык традицияда көрүндү. Кыргыз элинин эпикалык
көркөм ойлоо аң-сезимин философиялык, эстетикалык, психологиялык, филологиялыкфольклордук жагынан терең жана комплекстүү изилдөө окумуштуулардын кезектеги милдети деп
түшүнөм. Анткени, оозеки чыгармачылыктагы көркөм ойлоо аң-сезиминин жалпы көркөмдүк
принциптери, маселен синкретизм, индивидуалдуу автордун белгисиздиги, же жоктугу, оозеки
формада өнүгүү ж. б. «Манас» эпосуна мүнөздүү болсо дагы, менин терең ишенимимде эпос
катарында бул көркөм чыгарма дүйнөлүк эпикалык практикада өтө уникалдуу көрүнүштүн
катарына жатат. Бул бөтөнчөлүк баарынан мурда эпостун структуралык негизинде жаткан көркөм
ойлоо аң-сезимине байланыштуу. Дал ушул кылымдардан бери өнүгүп-өөрчүп келаткан көркөм
ойлоо аң-сезиминин бай жана күчтүү традициясынын негизинде гана Сагымбай Орозбаков,
Саякбай Каралаев сыяктуу индивидуалдуу көркөм сүрөткерлер (негизинен «Манас» эпосун кесип
кылгандар) өсүп чыгышкан. Тилекке каршы ушундай улуу манасчылардын далайынын аты
унутулуп, тарыхтын терең, калың катмарларында калды, айрымдар легенда түрүндө бизге жетти,
кээ бирөөлөрү жөнүндө үстүртөн гана дарегибиз бар. Бирок, оозунан а дегенде эле ыр төгүлгөн,
улуу эпостун уйкаштары чубурган не бир залкар манасчылардын болгону, манасчылардын өзүнчө
бир «мектеби», уламалуу салты болгону күнөмсүз иш. Мына ошол улуу салтты улагандардын
бири, азыр биз вариантын өзүнчө китеп түрүндө жарыялап отурган Сагымбай Орозбаков.
Өзүн көрбөсөк да, манасчы Сагымбай Орозбаковдун ашкере даңкы ушул күнгө чейин
калың журттун арасында ооздон түшпөй айтылып келе жатат. Бул кокусунан келип чыккан иш
эмес. Үстүбүздөгү кылымдын башында жашап өткөн Сагымбай Орозбаков маалыматтарга
караганда, манасчылардын тизмесинде башкача бир орун ээлеп, өзүнчө бийиктелген аскар-тоо.
Албетте, муну калктын аңызы, сүймөнчүлүгү десе болоор. Ал эми Сагымбай Орозбаковдун өз
оозунан 20-жылдарда изилдөөчүлөр жазып алган «Манас» дастанын окуп көрсөк, жогорудагы
айтылган Сагымбайдын даңкы эң орундуу экени апачык боло түшөт.
«Манасты» көп эле жомокчулар айтып келген. Алардын устаттыгына эч кандай күмөн койбой
Сагымбай Орозбаковдун өнөрүн айырмаланта бөлүп кароого толук эби бар. Сагымбайдан
жазылып калган тексттерди кунт коюп окуп чыккан ар бир адам Сагымбайдын сөз байлыгына,
акындык чеберчилигине, ташкындаган сүрөткер кудуретине баш ийбей койбойт. Бул бир ааламда
укмуш жаралган уникалдуу талант. Балким, эч убакытта кайталанбас руханий көрүнүштүр.
«Манас» — «Манас» болгондон берки эпостун тамчыга тамчы кошулуп, сөзгө сөз, ойго ой
кыналып, байыркы кыргыз журтунун бүткүл чыгармачылык кубатын Сагымбай бир өзү дилине
сыйгызып тургандай сезилет.
Мына, эми Сагымбайдын айткандары китеп катары окурмандарга тартууланууда. Улуттук
маданияттын алды-артын түшүнгөн ар бир адам буга кубанбай коё албайт. Улуу нерсени окуп
моокуну кандырууга улуу маданият керек экени белгилүү. Жетимишинчи жылдардагы кыргыз
окурмандарынын даярдыгы бир кыйла өсүп, дүйнөлүк маданияттын даражасына жетилип отурат.
Демек, өткөн замандардагы көркөм мурастарга тийиштүү сын көз менен мамиле этип, ошол
кездеги идеяларды азыркы күндөгү идеялардын бийиктигинен ылгап кабылдоосу закон ченемдүү
иш. Мисалы дейли, жер жүзүндө китеп аттуунун төл башы байыркы «Библияда» биздин коомдук
көз карашыбызга шайкеш келбеген жерлери толуп жатат. Ошого карабай, бүткүл байыркы
инсанатка тиешеси бар «Библияны» адабий эстелик катарында биз танбайбыз. Биз аны кайсы
доордо, кандай тарыхый баскычта, коомдун кандай социалдык абалында, инсанаттын өнүгүш
жолунда бул китеп кандайча түзүлүп, ошол заманда кандай идеяларды көздөгөнүн эске алып оң,
терс жактарын сын көз менен аныктап, аны менен катар бүткүл инсанат маданиятынын байыркы
эстелиги катарында биз аны баалайбыз.
деңгээлин такыр эле эсептен чыгарып салууга болбойт, бирок, ошону менен бирге эле ал
манасчы өзүнөн мурдакылар иштеп чыккандарды кандай өздөштүрө алгандыгы чечүүчү
мааниге ээ көрүнүштөрдүн биринен. Сагымбайдан «Манасты» жазуу иши башталганда
ал адам 55 жаштагы курагы болгон. Буга чейин ал жаш кезинен тартып эле өз доорунун
эң чоң жомокчуларынан таалим алып, элге кеңири белгилүү манасчылардын артык
табылгаларын кенен өздөштүрөт (албетте, ошол Сагымбайга таалим берген ар бир чоң
жомокчунун өзү да так эле ушундай жолду басып өткөндүгү, өзүлөрүнө чейинкилердин
табылгаларын өздөштүргөндүгү да шексиз) жана талантынын күчүнө жараша өз
табылгаларын да кошумчалайт. Бул эки фактор ар бир манасчынын чыгармачылыгында
чечүүчү мааниге ээ.
Сагымбайдын кимдерден таалим алгандыгы жөнүндө «Манастын» көрүнүктүү
изилдөөчүлөрүнүн бири К. Рахматуллин колдо болгон жана ошол кездерде кары
адамдардын берген маалыматтарына таянып: «Сагымбай ошол учурдагы чоң
манасчылардын бардыгын дээрлик угат. Ал Чоңбаш, Тыныбек, Найманбайларды гана
эмес, Балык менен Келдибекти да угуп, үлгү алгандыгы жөнүндө айтышат. Келдибек
Сагымбайга «Манасты» айттырып көрүп жактырат, бирок, обондон жетише элек
экенсиң деп обонду, кол шилтөөнү жана башка кыймыл-аракеттерди үйрөткөн экен»1
,—
деп жазат.
Ар бир манасчынын түзгөн вариантынын деңгээли үчүн чоң мааниге ээ көрүнүштөрдүн
бири — практика, ошол варианттын элдин эң кеңири массасынын талкуусунан өтүшү.
15 —16 жашынан тартып «Манас» айтууга киришкен Сагымбай өз вариантын кагаз
бетине түшүрүүгө чейин кырк жыл чамасында эл аралап, жомок айткан. Бул мезгил
ичинде ал айткан жомок эчен адамдардын, көптөгөн угуучулардын сынынан өткөнүн
көз алдыга келтирүү кыйын эмес. Сагымбай жомок айтуудан башка өмүрүндө эч кесип
кылбаган, үй-бүлөсүн жалаң ушул «Манас» айтуудан тапканы менен баккан адам
болгон.
Жадаса 1916-жылкы үркүндө кытай жерине качып барганда да үй-бүлөсүн «Манас»
айтуу менен багып, эл кырылып жаткан оор ачарчылыкта бала-бакыраларын аман алып
калган экен. Билген адамдар берген маалыматтарга караганда ал адам жай дебей, кыш
дебей дайым эл арасында, болгондо да бир айылдан экинчи айылга, бир өрөөндөн
экинчи өрөөнгө өтүп, кыдырып жүрүп жомок айткан. Ушул кыдыруу учурларында
далай жомокту, уламаны сонун билген, мурдагы белгилүү манасчылардын айткандарын
уккан эл арасындагы сөзмөр адамдардын, жалпы эле элдин сынынан өткөндүгү шексиз.
Адатта, ар бир жомокчунун жомокту айтуу учурунда угуп жаткан көпчүлүк пассивдүү
гана угуп тим болбойт. Эл алдында өз өнөрүн көрсөтүп жаткан жомокчунун, айрыкча
жаңы, же жаш жомокчулардын аткарып жаткан чыгармасы сынга алынып, угуучулар
өзүнө жаккан жагы менен катар мүчүлүш жерлерин эскерткен учур кеңири жолугат. Көп
учурларда мындай сынчылар өзү мурда уккан билгендерине таянып: ушундай айтуу
туура, же тигил манасчы мындай айтчу эле, ошонуку туура деген планда кеңешин да
айтат. Кандай гана айтуучу болбосун бул сыяктуу жалпы элдик сын менен эсептешпей
койбойт жана манасчы аткарган жомоктун калыптанышында мындай сындын, кеңештин
мааниси өтө чоң. Өз доорунун эң мыкты устаттарынын иштеп чыккандары жана алардан
мурдагы белгилүү табылгалар менен байыган, зор таланттын өтө көп күч жумшап,
чексиз берилгендик менен узак жылдар бою иштеп чыккандарынын натыйжасы болгон
жана кырк жыл чамасында элдик талкуудан өтүп, көптөгөн угуучулардын каалоолору
эске алына келип түзүлгөн Сагымбайдын варианты өзгөчө көркөмдүк деңгээлге
көтөрүлгөн чыгарма болушу табигый иш. Бул факты өзгөчө касиеттин, же чектен тыш
күчтүн кийлигишүүсү эмес, көп эмгектин, узак тажрыйбанын залкар талант менен
айкалышуусунун натыйжасы.
Сагымбай Орозбак уулунун айткан вариантына таандык көркөмдүк касиетке анын
чыгармасын уккан, же окуган ар бир адам, ошондой эле «Манас» эпосун изилдөөгө
катышкан ар бир окумуштуу жогору баа беришет. Мисалы: көрүнүктүү окумуштуу жана
казак элинин улуу жазуучусу Муктар Ауэзов «Манас» жөнүндөгү кеңири белгилүү
эмгегин ушул Сагымбай Орозбак уулунун вариантынын негизинде жазган. Демек,
окумуштуу тарабынан «Манас» жомогунун бай материалы, жогорку көркөмдүгү
жөнүндөгү ойлору эң алды менен так ушул вариантка таандык.
Кыргыз поэзиясынын мастерлеринин бири, көрүнүктүү акын Алыкул Осмонов
жомокчуну «Улуу акын» деп жогору баалоо менен, айрыкча, «Сагымбайдын бир сөзү
бир аттык»1 —деп анын вариантынын көркөмдүк касиетине өзгөчө ыраазы болот.
Сагымбай Орозбак уулу айткан «Манасты» кагаз бетине түшүрүү иши жогоруда
эскертилгендей 1922-жылы башталат. Бул иште демилгечи болгон жана жалпы эле
кыргыз фольклорун жыйноодо эбегейсиз зор эмгек сиңирген Каюм Мифтаковдун
маалыматы боюнча Сагымбай 1921-жылдын акырында азыркы Тоң районундагы
Бөкөмбаев селосу жайгашкан жерге келет. Ошол жерде мугалим болуп иштеп жүргөн
Мифтаков ал айткан «Манасты» угат да көңүлүнө өтө жаккандыктан кагаз бетине
түшүрүүнү өтүнөт. Бирок, Сагымбай минип келген ат бирөөнүкү болгондуктан узак
убакыт токтолууга макул болбойт, экөө жайында жолугушууга убадалашышат. 1922-
жылдын жайында Мифтаков атайын издеп барып Сагымбайды Солтон-Сары
жайлоосунан табат да, Нарынга ээрчитип барып жомокту жазуу ишин баштайт.
«Манасты» жазуу иши 4 жылдан ашуун убакытка созулат (1922-жылдын июнь-июль
айларынан башталып 1926-жылдын августунда бүтөт). Сагымбайдан «Манасты» жазуу
ишин Каюм Мифтаков баштаган, бирок, ал адам аз гана баштап токтотуп, негизинен бул
вариантты кагаз бетине түшүргөн адам Ыбырайым Абдырахманов болгон. Бул эки
адамдан башка да Сапарбай Сооронбаев аттуу адам аралашат, анын милдети —
манасчыдан жазылган материалдарды көчүрүп, экинчи нускасын даярдоо эле.
Булардын ичинен Каюм Мифтаков мурдатадан эле оозеки чыгармаларды жыйноого
терең кызыгып жүргөн жана бул багытта бир топ эмгектенген адам болсо да «Манасты»
кагаз бетине түшүрүүдө зарыл керек болгон илимий талаптар бар экендигин ал үчөөнүн
кимдир бирөө билгендиги жана ошол өзүлөрү аткарып жаткан иште андай талаптарды
так аткаргандыгы байкалбайт. Тескерисинче жаздыруу ишинин жетекчиси эсептелген К.
Мифтаковдун өзү жазган тексттерде сөздөрдүн тактыгын сактоо жок, ал гана турмак
кыргыз сөздөрү татарчаланып же кыргыз сөздөрүнө татар, башкыр сөздөрү
аралаштырылып жазылган.
Сагымбайдын вариантынын негизги катчысы болгон Ыбырайым Абдырахмановдун
«Манасты» канчалык даражада илимий талапка жооп берерлик тактыкта жазганын кесе
айтуу кыйын. Тактыктын зарыл экендигин ошол кезде ал адам билгендиги да күмөн.
Биздин оюбузча эч ким ал адамдан мындай тактыкты талап кылбаган да болсо керек.
Бирок, кыргыз интеллигенттеринин арасында «Молдоке» деген ат менен кеңири
белгилүү болгон бул адамдын өзгөчө тыкандыгын эске алганда текст негизинен
манасчынын оозунан кандай чыкса ошол калыбында кагаз бетине түшүрүлгөндүгүнө
ишенүүгө болот.
Бүгүн биздин колдо турган варианттын мүнөзү, деңгээли, жомокчунун чыгармачылык
бетинин ачылышындагы айрым маселелер, учурлар үчүн эпостун жазылыш тарыхынын,
жазуу процессиндеги түрдүү шарттардын, бул ишке кимдер катышып, жомокчунун
чөйрөсүнүн ким болгондугунун чоң мааниси бар. Анткени бул көрүнүштөр кээде өтмө
катар, татаал, кыйыр мааниде, кээде түздөн-түз мааниде жомоктун аткарылышына да,
жомокчунун чыгармачылыгына да таасир тийгизгендиги шексиз.
Жомокту жаздыруу учурунда манасчы өтө көп кыйынчылыктарды көргөн. «Манасты»
жазуу ишин уюштурган Түркстан илим Комиссиясы иштин жүрүшүнө дайым көзөмөл
болуп, шарт түзө алган эмес. Мунун натыйжасында алгачкы кызуу киришилген иш
(биринчи эле жаза баштаган жылы жайында Манастын туулушунан баштап
Кыргыздардын Ала-Тоого кайра келишине чейинки окуялар бүт жазылган) бара-бара
солгун тартып кетет. Айрыкча эпостун аяккы эпизоддорун жазуу кыйынга турат. Буга
жомокчунун иштин орто чендеринен эле катуу ооруга чалдыгышы да себепчи болот. Эл
арасында эпосту эркин айтып, өзүн коштоп, шыгына шык кошуп сүрөп турган
угуучулардан бөлүнүп, «жасалма» шартка дуушар болуусу (шыр кетпей жай айтып
жаздыруу) жомокчунун шыгына өз таасирин тийгизгендиги шексиз. «Сагымбай эң ак
көңүл адам болуп, аз гана муңдуу сөздөрдү эшитсе ыйлай берүүчү эле»,— деп эскерет
жомокчуну эң жакын билген адамдардын бири Ыбырайым Абдырахманов. Буга
караганда Сагымбай назик көңүл, чыныгы поэтикалык сезимге ээ адам болгон өңдөнөт.
Андай адамга материалдык кыйынчылыктардан да моралдык жактан басынуу өтө катуу
таасир келтирери шексиз. Оорунун залдарынан Сагымбайдын вариантынын аяк жагы
өзүнүн көркөмдүк деңгээли жактан башка эпизоддорунан кескин түрдө айырмаланат.
Кыргыздардын кытайларды жеңгенинен кийинки окуялар көп учурда бүдөмүк,
баяндалып жаткан окуялар үзүлүп, же баштаган иштин натыйжасы белгисиз болуп
калган учурлар кезигет, бул же тигил көрүнүштү баяндоодо жомокчу мурдагы белгилүү
болгон ыктарды, ыр саптарын эч өзгөртүүсүз ошол калыбында кайталап калгандыктан
эпостун эң аяккы корутунду бөлүгү окууга оор, көркөмдүгү начар. Бул бөлүмдү окуган
ар бир адам жомокчуга мүнөздүү болгон түгөнгүс, эң бай фантазия соолуп, зор талант
кайтып, жалаң гана окуяларды чүргөп, бири-бирине жамап айтуу ыгы калгандыгын,
ошол ык да өзүнө таандык болгон мурдагы чеберчилигин жоготуп, айтуучунун зордук
менен өзүн күчтөп жатып эптеп мурда белгилүү окуяларды сомолоп баяндоого гана
жарап калгандыгын даана көрүүгө болот. Бул бөлүмдө окуялар иретсиз, баш аламан,
мурдагы эпизоддорго мүнөздүү болгон Сагымбайга таандык эң так логиканын изи да
жок, ал гана турмак окуялардын орой карама-каршылыгы да орун алган.
Ушул түрдөгү оор шартка жана анын айрым зээн кейирлик жыйынтыктарына
карабастан Сагымбай Орозбак уулунун оозунан 1922—1926-жылдар аралыгында
«Манас» эпосунун эң сонун варианттарынын бири жазылып калынган. Бул иште
демилгечи болгон Каюм Мифтаков сыяктуу энтузиастардын, жомокчу менен бир катар
бардык оорчулуктарга чыдап, ишти аягына жеткирген Ыбырайым Абдырахманов
сыяктуу адамдардын эмгегине баа жетпейт.
Сагымбай Орозбак уулунун варианты ырынын кооздугу, түзгөн элестеринин тереңдиги
жана байлыгы, эл турмушун кенен алып, таамай сүрөттөй алгандыгы менен
өзгөчөлөнгөн, бизге белгилүү варианттардын эң мыктыларынын биринен. Ырас, бул
варианттагы жетишилген ийгиликти жалгыз Сагымбайдын жеке керт башынын
табылгасы дешке болбойт. Жалпы эле кандай гана вариант болбосун аны мурдагы эл
арасында жашап келген варианттар менен тыгыз байланыштуу карабай туруп баа берүү,
ал гана турмак вариант катары мамиле кылуу да мүмкүн эмес. Эгер ар бир вариантты
башка варианттардан, айрыкча өзүнөн мурдагылардын бай тажрыйбасынан бөлүп, жеке
алып карай турган болсок «Манастын» ийгилиги, таасири ошол жеке вариант менен
гана чектелип, эпостун өмүрү бир варианттын өмүрүнө көз каранды, ошону менен
шартташкан көрүнүш болуп калар эле. Ошон үчүн ар бир варианттын кемчилигин өзүнө
мүнөздүү жеке көрүнүш катары бааласак да, ийгилиги жөнүндө сөз болгондо
мурдатадан бери бүтүн эл тарабынан иштелгендерди, жалпыга орток ийгиликтерди
эстен чыгарууга болбойт. Варианттар арасындагы байланыш — улам кийинки муундун
манасчылары өзүнүн мурдагылардан жеке эле эпостун сюжеттик линиясын гана кабыл
алып сактабастан, көркөм табылгаларды да кабыл алып, өздөштүрүп, улантып, байытып
сактоо — «Манас» эпосунун укумдан тукумга өтүп жашоосундагы жана ар дайым элдин
эң сүйүктүү чыгармасы болуп кала берүүсүндөгү негизги сыр мына ушунда. Ошон үчүн
«Манас» таланттуу жомокчу айткан күнү эл сүйгөн, мыкты кооз чыгарма болуп, начар
жомокчу айткан күнү элге жакпаган керексиз чыгарма болуп калган эмес. Анын эл
арасындагы кадыр-баркы дайым бир калыпта жогору болгон. Анткени, «Манасты»
таланты начар айтуучу аткарган күндө да элдин эсинде анын мурдатадан кеңиргл
белгилүү болгон артык үлгүлөрүнүн элеси, таасири сакталган, ал гана турмак эл өзү ар
бир манасчыга ошол артык үлгүлөрдүн негизинде таалим-тарбия берип, анын өсүшү,
мыкты табылгаларды өздөштүрүшү үчүн шарт түзгөн. Албетте, жогоруда
эскертилгендей, адатта андай орток табылганы ар бир манасчы өз табылгасы катары
кабыл алып, өз вариантында эч өзгөртүүсүз эле кеңири пайдалана берүүгө укуктуу
болгон жана мунун эрен-төрөнү болгон эмес. Ушул салтка ылайык Сагымбайдын
вариантындагы далай көркөм саптар, таамай сүрөттөөлөр, таасирдүү элестер ага
чейинки толгон эл таланттарынын, эң көп манасчылардын орток ийгилиги, жалпы
табылга экендиги шексиз. Сагымбайдын эмгеги ошол артык табылгаларды терең
өздөштүрүп, өз вариантында орду менен туура пайдалана билгендигинде. Сөзсүз,
жомокчунун өз талантын, чыгармачылык шыгын такыр эле жокко чыгарууга болбойт.
Сагымбай зор талантка ээ адам болгондугунда шек жок. Бирок, анын вариантындагы
ийгиликтерди бул нукура өзүнүкү, муну мурдакылардын тажрыйбасынан алып,
пайдаланган элес деп бөлүүгө мүмкүн эмес. Анткени, анын зор таланты узак
тажрыйбанын натыйжасында гана такшалган, мурдатадан иштелип чыккандарды
өздөштүрүү аркылуу байыган, элдик сындан өтүү аркылуу курчуган. Натыйжада мына
ушулардын кошундусунан гана Сагымбайдын варианты келип чыккан. Чынында эле
Сагымбайдын вариантында кенен жолуккан:
«Алтын менен күмүштүн
Ширөөсүнөн бүткөндөй,
Асман менен жериңдин
Тирөөсүнөн бүткөндөй,
Айың менен күнүңдүн
Бир өзүнөн бүткөндөй,
Алды калың кара жер
Жерлигинен түткөндөй.
Ай алдында дайранын
Толкунунан бүткөндөй,
Абадагы булуттун
Салкынан бүткөндөй.
Асмандагы ай, күндүн
Жаркынынан бүткөндөй...» (Манастын сымбатына карата айтылган саптар) — деп
салыштыруунун эң элестүү үлгүлөрүн берген, же:
«Маңдайы жазы, башы кууш,
Бар боюнда турат тууш!
Кочкор тумшук, кош кирпик,
Көркү калча, көзү тик!
Жалаяк ооз, жар кабак,
Жаагы жазы, ээги узун,
Эрди калың көзү үңкүр,
Эр мүнөзү көрүнөт! ...
...Кең көкүрөк, жайык төш,
Аркасы кең бели түз,
Айбаты катуу, заар жү
Пил мүчөсү көрүнөт!
Жолборс моюн, жоон билек,
Бөрү кулак, жолборс төш
Бөлөкчө түрү бар экен»
(Жакыптын жаңыдан төрөлгөн Манасты көргөндөгү сынаганы) — деген сыяктуу таамай
портрет түзгөн ыр саптарын Сагымбайга гана жеке таандык саптар дешке да, ошондой
эле бул саптарды Сагымбай бүт бойдон башкалардан үйрөнүп алган дешке да болбойт.
Мындай өтө чебер, кооз ыр саптары Сагымбайдын вариантында бирлеп-экилеп эле
саналбайт. Анын зор талантынын да жана ал эл иштеп чыккандарды терең
өздөштүргөндүгүнүн да далили катарында бул вариант ушул түрдөгү эң кооз ыр
саптарына өтө бай экендигин айтуу жеткиликтүү болор. Бир нече мисалдар келтирүүнү
жөндүү деп эсептейбиз.
Манас баатырдын согуштук аты Аккуланын сыны мындай сүрөттөлөт:
«Өңү кула, кара жал,
Өзгөчө сонун бу бир мал!
Чаткаягы Чаткалдай,
Жүрүп кетсе чатына
Жүктүү төө баткандай,
Желип кетсе жүрүшү
Жебенин огун аткандай,
Куюшкандын кошконго
Он бир карыш казанды
Ойноп-күлүп аскандай.
Болжолу жок чоңдугу,
Бооруна карандын
Момолой ийин казгандай.
Таноосуна-мурдуна
Кирер болсо жөргөлөп
Азыркы жүргөн адамдар
Кийми менен баткандай.
Камыш кулак, сом туяк,
Балтыры өгүз белиндей,
Басканы сырттын желиндей».
Манастын кылычынын сыны:
«Түн ичинде суурса
Өрт өңдөнүп кызарган,
Уруштуу күндө узарган.
Заарын тарткан мунардан,
Учун кайкы чыгарган,
Тоого чапса таш кескен,
Белге чапса баш кескен,
Шиберге койсо өрт кеткен,
Шилтегени мүрт кеткен».
Сагымбай Орозбак уулунан жазылып алынган вариант жеке эле айрым кооз ыр саптары
көп жолуккандыгы менен гана айырмаланбайт, жалпы эле бул вариантты бардык
жагынан жогорку көркөмдүккө ээ варианттардын биринен дешке толук негиз бар.
Сагымбайдан жазылган варианттын көркөмдүк күчүн эң алды менен эл турмушун кенен
алып, түрдүү жактан терең сүрөттөп бере алгандыгынан көрөбүз. Бул вариантта элдик
жай турмуштан — мал багуу, козу кайтаруудан тартып, бүт эл үчүн зор мааниге ээ
болгон— бир жерден башка жерге ооп көчүү, элдин башында тура турган баатырды —
ханды шайлоо, душмандардан сактануу үчүн даярдык көрүү, кайсыл эл менен кандай
мамиледе болуу, согушка аттануу жана башка толгон чоң-чоң маселелерди чечүүгө
чейинки көрүнүштөрдүн сүрөтүн көрүүгө болот. Ошол баяндалып жаткан ар бир кичине
жана чоң окуялар жалпы салтка ылайык чыныгы эпикалык масштабда каралып жана
чечилет. Бирок, ал эпикалык стилге таандык болгон жалпылык, салтанаттуулук
конкреттүүлүк менен, ар бир көрүнүштү майда деталдарга чейин так, реалдуу, ар бир
каармандын жеке өзгөчөлүктөрүн ачып бере билүү чеберчилиги менен тыгыз айкашкан.
Негизги каармандар гана турмак жардамчы катарындагы экинчи планда турган
каармандар да өзүнө таандык өзгөчөлүктөргө — индивидуалдуулукка ээ. Бул өзгөчөлүк
жеке эле сырткы көрүнүштүн ар түрдүүлүгү аркылуу жетишилбестен, негизинен ички
дүйнөнүн, мүнөздүн өзүнчөлүгү менен иш жүзүнө ашырылат. Айрым сапаттар
көпчүлүккө таандык болсо, башка бир сапат жалаң бул же тигил жеке каарманга гана
мүнөздүү. Мисалы, чексиз кара күч эпостогу башкы каармандардын басымдуу
көпчүлүгүнө таандык, же ошондой эле баатырдык сапат оң каармандар эле эмес, терс
каармандарга да мүнөздүү көрүнүш. Жолойду күчсүз деп, же Коңурбайды коркок деп эч
ким айта албайт. Бирок, ар бир оң жана терс каармандар ушул сыяктуу жалпы
сапаттарга ээ болуу менен бирге эле ал образдарда атайын ошол каармандын өзүнө
таандык өзгөчө мүнөздү белгилеп турган касиеттер да бар. Манас чексиз баатыр,
укмуштуу балбан, бирок, анын негизги мүнөзүн ачып турган сапаттар булар эле эмес.
Манас ошондой эле жанда жок кең пейил, калыс. «Айкөл» деген эпитеттин жалаң гана
ага таандыкташтырылып айтылышы бекеринен эмес. Адам катары Манас терс
сапаттардан да таза эмес. Анын ала көөдөктүгү, энөөлүгү жеке өз керт башына гана
турмак, бүтүн элге зыянын тийгизген учурлар да болот. Ушундай эле абалды ар бир
каарманга үстүртөн болсо да көз жүгүртүп талдоо жүргүзсөк оңой эле байкоого мүмкүн.
Алсак, Алмамбет башкалардан трагедиялык тагдыры, терең билими, амал-айласы менен
айырмаланса, Каныкей сарамжалдуу уздугу, акылмандыгы менен, Бакай элдик жакшы
салттардын сактоочусу жана жөн билгилиги менен, Коңурбай арамзаада, кыйдылыгы
менен айырмаланат ж. б. Мындай конкреттүүлүктү адам образдарын талдаганда эле
эмес, ар бир окуяны, көрүнүштү сүрөттөөлөрдөн да ачык көрүүгө болот. Мисалы,
жомокто бул же тигил буюм, курал-жарак жөнүндө сөз болгондо ошонун көрүнүш
белгилери гана эмес, жасалуу процессине чейин элестүү сүрөттөлүп берилет. Четинен
эле алып бир-эки мисал келтирүү жеткиликтүү болор:
«Камыш кыйып каптаган,
Тарамышка чаптаган,
Темирин сегиз кырдаган,
Он эки түрлөп сырдаган,
Бөрү тил мизин чыгарган,
Учун ууга сугарган,
Шамалга тийсе ырдаган,
Тийген жери ырбаган,
Колдон тайма болот деп
Коло менен сырдаган,
Сайганында ийилген,
Сууруп алса чоюлган,
Кармайм деген душмандын
Беш манчасы кыйылган».
Бул саптар Манас баатырдын мубакүлдүү сыр найзасынын жасалуу процессин жана
сырткы көрүнүшүн сүрөттөгөн саптар. Мына бул болсо «эшик эндүү айбалта»
жөнүндөгү саптар:
«Таш көмүргө таптаган,
Как ыргайга саптаган,
Көөкөрчө кылып ийдирген,
Кыл кыял чаап чийдирген,
Чагарак алтын сомдогон,
Чапкан жоосу оңбогон
Эшик эндүү ай балта».
Конкреттүү буюм, курал-жарак, же адам жөнүндө сөз болгондо эле эмес, жалпылык
мүнөздөгү чоң масштабдагы картиналар сүрөттөлгөндө да көз алдыга деталдары ачык,
реалдуу элестер тартылат. Мисалы, көп адамдар катышкан жалпы уруштардын бир
көрүнүшү:
«Туу түбүндө турушуп,
Туубуз качпай турат деп
Кубат кылып урушуп,
Аралашкан эки кол
Ач бөрүдөй жулушуп,
Ачуудан колтук чоюлуп,
Уштап жүрүп жарагын
Алаканы жоюлуп,
Канаттын баары кайрылып,
Чапандын баары айрылып,
Этектин баары түгөнүп,
Ээрдин кашы үбөлүп,
Эриндин баары кесилип,
Эмчектин баары эзилип,
Тизенин баары тозулуп
Тизгиндин баары үзүлүп,
Тон тозулуп электей,
Томуктай болгон курган баш
Жошолоп салган челектей...»
Же ошол жалпы согуштан кийинки анын жыйынтык картиналарынын айрым
көрүнүштөрү:
... «Ок жуткуруп окшутуп,
Тинтүүр менен түрткүлөп
Бекиген окту копшутуп,
Сом этине калды деп,
Чыкпай туруп алды деп,
Аштар алып колуна
Тилип жаткан андан көп.
Кол-аягы сынганды
Шакшак жонуп даярдап,
Тай мөңкүткөн эмедей
Минип жаткан сандан көп.
Баланча жаман жатыр деп
Мал болобу, болбойбу,—
Биле албадым такыр деп,
Кабар берип калкына
Келип жүргөн андан көп,
Учкаштырып кай бирөөн
Желип жүргөн сандан көп,
Шалактатып өңөрүп,
Өлүгүңдү алгын деп
Берип жүргөн андан көп...»
Жогорудагы саптардан даана көрүнүп тургандай бул вариантта жалпы уруш, уруштан
кийинки колдун көрүнүш абалын баяндаган картиналар сыяктуу өтө жалпылык
маанидеги элестер да айрым индивидиумдардын абалы, конкреттүү сүрөттөөлөр
аркылуу көз алдыга реалдуу тартылгандыктан анын таасир берүү күчү өтө зор. Бул
варианттагы көп кырдуу турмуш көрүнүштөрүнүн өтө чеберчилик менен көркөм
баяндалып, эң таамай жана жанга жагымдуу эстетикалык рахат берерлик даражада
тартылган таасирдүү элестери, каармандардын кылдаттык менен иштелип чыккан
портреттери кыргыз тилинин байлыгына, көркөмдүк күч-кубатынын чексиз экендигине
айгине болуп турат.
Сагымбай Орозбак уулунан жазылган варианттын баалуу жактарынын бири — мындан
элибиздин өткөндөгү көз-караш түшүнүктөрүн, үрп-адатын, турмуш-абалын изилдөөдө
эң бай материал табууга боло тургандыгында. Вариант айрыкча кыргыздын үрп-адатын,
салттык эрежелерин кеңири баяндайт. Той, аш, кыз узатуу, кудалашуу ж. б. сыяктуу эл
арасында кеңири жайылган толгон үрп-адаттык көрүнүштөр эң майда ритуалдарына
чейин толук сүрөттөлгөн учурлар көп. Керек деген адам элдин эң эски салттык
эрежелеринин изин, байыркы көз-караш түшүнүктөрүнүн калдыктарын кеңири
жолуктура алат. Чынында бул вариантты кыргыз элинин көп доорлордогу үрп-адат,
салттык түшүнүктөрүнүн атайын топтолгон жыйындысы дешке толук негиз бар.
Кыскасы бул варианттан илимдин бир эле тармагынын эмес, бир нечелеген
тармактарынын өкүлдөрү үчүн эң зарыл маалыматтар табылар эле. Мисалы, андан
элибиздин тилин изилдөөчүлөр, адабиятчылар, тарыхчылар, этнографтар, философтор,
географтар изилдөө үчүн эң бай материалдар табары шексиз.
«Манастын» Сагымбай Орозбак уулунан жазылган вариантында башка варианттар
сыяктуу эле башкы идея — патриотизм, эл таламын коргоп, ички жана сырткы
душмандарга каршы күрөш. Бул башкы теманын ачылышында эпостун традициялык ар
бир эпизоду өзүнчө мааниге ээ. Мисалы, сырткы баскынчылардан кордук тарткан элдин
өз эркиндиги үчүн күрөшү эпостун башталыш эпизоддорунда биринчи планга коюлуп
сүрөттөлсө, ата-бабанын туулуп өскөн жерин душмандан бошотуу максаты Манастын
Ала-Тоого жүрүшү, элдин Алтайдан өз жерине көчүп келиши сыяктуу окуяларда даана
берилет. Ошондой эле «Көз камандар окуясы» бир тилек үчүн элди баш коштурууда
ички душмандардын канчалык зыянын баяндаса, «Чоң чабуул» эң алды менен
коркунучтуу душманга каршы туруу, эл башына келер азаптын алдын алуу
максаттарына арналат. «Көкөтөйдүн ашында» кыргыздарды элге таанытуу, анын атак
даңкын көтөрүү максаты алдыга коюлса, Нескаранын Манаска каршы келиши, он бир
дуудунун көп кол менен кыргыздарды чапмак болушу баскынчыларга каршы күрөштүн
түрдүү этаптарын баяндайт жана «Чоң чабуулдун» себептерин даярдайт. Жалпы эле
варианттагы ар бир чоң жана кичине окуянын ушул сыяктуу өзүнчө аткарган милдети,
башкы идеянын баяндалышында алган орду бар. Баатырлык салтты даңазалап,
патриоттуулуктун эң сонун үлгүлөрүн берүү эпостун бардык окуялары үчүн бирдей
таандык, эң алгачкы окуялардан тартып акыркы кортундуга чейин дайым көз алдыга
тутулган негизги нук. Бул идеяны 9 жашар Манастын:
«Коркуп жүрүп бирөөдөн
Мен короого малды жыйбадым,
Жалынып жүрүп бирөөгө
Мен жайытка малды жыйбадым», —
кор болуп жан баккандан көрө эркиндик үчүн күрөшүп өлгөн артык:
«Арбытып айыл жыяйын,
Аманат жанга бир өлүм
Намыс үчүн кыяйын»,—
деп бел байлаганынан, же ошол эле Манастын он бир жашында Эсенкандан корккон
атасы Жакыпка:
«Коркуп жүрүп кор болуп
Корлукка көнгөн экенсиң»,—
деп нааразы болушунан, кийин баралына толгон баатырдын толуп жаткан эл пайдасы
үчүн иштелген иштеринен даана көрүүгө болот.
Эл таламын коргоп күрөшкөн баатырдын иши туура экендигин белгилөөдө Сагымбай
атайын ык катары душмандардын өкүлдөрүнүн моюнга алууларын кеңири пайдаланып,
ошол аркылуу оң каармандын элесин дагы тереңдетип, шаңдуу кылып берүүгө жетишет.
Мисалы, Манас менен беттешкен баатырлардын белгилүүлөрүнүн бири Нескара
биринчи эле жолугушууда баатырдын сүрүнө бет бага албай:
«Кабылан жолго жатарбы ай,
Катыларга катылбай
Кадемим минтип катарбы ай.
Жолборс жолго жатарбы ай,
Жолугарга жолукпай
Жолум мындай катарбы ай»,—
16
деп эсепсиз көп колун таштап качып жөнөйт. Өз ишинин тууралыгына ишенген, ата
мекенин ээлеп алган душмандан бошотууга бел байлап аттанган элдин шаңы, сүрү
кытайдын Сары аяр аттуу аярынын Акунбешим ханга айтып турган сөздөрү аркылуу эң
элестүү берилген:
«Эбин—чагын журт күтүп
Эл көрө элек экенбиз,
Эрегишип урушуп
Эр көрө элек экенбиз, »
Ала мөңгү бел ашып ,
Тоо көрө элек экенбиз,
Айгайлашып урушуп
Жоо көрө элек экенбиз,
Ат арытып сапардан
Жол көрө элек экенбиз,
Арбын черүү, улуу топ
Кол көрө элек экенбиз,
Ар тараптан арбыган
Эл көрө элек экенбиз,
Агып-ташып каптаган
Сел көрө элек экенбиз.
Айтканынан кайтпаган,
Ажалдан башын тартпаган
Эр көрө элек экенбиз,
Өпкө чайкап, кан ичип,
Өт көрө элек экенбиз.
Өзөн күйүп туташкан
Өрт көрө элек экенбиз,
Башыбыздан ар ишти
Өткөрө элек экенбиз,
Ат көтөрбөй пил минген
Жөө көрө элек экенбиз,
Көпкөк темир кийинген
Дөө көрө элек экенбиз,
Мунарадай зуңкуйган
Бой көрө элек экенбиз,
Бузукчулук урушкан
Той көрө элек экенбиз.
Сакал менен мурутту
Тереби деп ойлоймун,
Сазайыңды колуңа
Береби деп ойлоймун.
Алеңгир жаа, сыр жебе
Кереби деп ойлоймун,
Аркабыздан аз күндө
Келеби деп ойлоймун».
Манас баатырдын ажыдаардай сүрү, алп кара куштай айбаты так ушул өз ишинин
тууралыгына көзү жетип, оң иш үчүн бел байлагандыгы менен шартташкан. Элдин
таламын жактап, туура иш үчүн башын тигүү Манастын күчүнө күч кошуп, аны
жеңилбес баатырга айлантат, өз эли эле эмес, аны душман лагериндеги калыс, туура
адамдар да колдойт. Ошон үчүн Манастан күчү, эрдиги жактан кем болбогон Коңурбай
жалтак, негизги куралы катары баатырлык салттын эрежелерине таянган ачык күрөштү
эмес, амал-айланы, арамзаадалыкты пайдаланат. Туура иш үчүн күрөшкөн
кыргыздардын ар бир азаматы — баатыр, бири көпкө татыйт.
Жомокто баатырлык, патриоттукка байланышкан негизги идеядан башка да
адамгерчиликти жогору баалап, акылмандыкты даңазалаган, чебер уз,
сарамжалдуулукту үлгү катары көрсөтүп, калыстыкты, карапайымдыкты мактаган ж. б.
толгон элдик сонун идея-түшүнүктөр кеңири баяндалат
Эл иши үчүн башын сайган чексиз баатыр Манастын, чебер уз, акылман жана
сарамжалдуу, эл баатырынын чыныгы жардамчысы Каныкейдин, калыс жана жөн билги
кары Бакайдын жана башка эпостогу көптөгөн эл сүйгөн каармандардын образдары
бүгүнкү күнгө чейин өз маанилерин жоготпогон жана жаштарга тарбия берип, оң иштин
үлгүсүнө тарбиялоодо кеңири пайдаланууга мүмкүн болгон элестерден.
***
Сагымбай Орозбак уулунан жазылган вариантта жогоруда кыскача мүнөздө
эскертилгендер сыяктуу эң сонун ийгиликтери болуу менен бирге эле атайын көңүл
бурууну талап кылган орчундуу кемчиликтер да бар. Алардын катарына «Манас»
жомогунун традициялык сюжетине жатпаган айрым эпизоддорду, ислам дининин
таасирин жана айрым пантюркисттик маанидеги ой жорууларды көргөзүүгө болот.
Сагымбай элди көп аралап, көптү көргөн жана көптү уккан, бир эле жолу уккандарын
жадысында так сактаган, кыргыздардын тарыхына, өткөн турмушуна дайыма кызыккан
адам болуптур. Жомокчуну жакшы билген адамдар ал адамдын айрыкча санжыраны
мыкты билгендигин эскеришет. Укумдан тукумга сакталып айтылып келе жаткан
жомоктун материалдарына чындык фактылар катары ак пейил менен толук ишенген
жана эл арасындагы улама-санжыра катары белгилүү болгондорду да турмушта болгон
болумуш деп кабыл алган манасчы жомокко тарых катары мамиле кыла билгени менен
уккандарын эч ылгоосуз өз вариантында пайдалана берген. Муну менен ал сүйгөн
чыгармасын толуктап, кеңейтип тактап жатам деген ишенимде болгондугу шексиз.
Жомокту «толуктоо» өз негизинде терс көрүнүш эмес, тескерисинче бардык эле эл
акындары жана жалпы элдик чыгармалардын жаратуучулары үчүн мүнөздүү,
мурдатадан кабыл алынган салт. Ушул салтка таянып ар бир жомокчу эпостун сюжетин
өз күчүнө жараша байыткан, мурдатадан бери келе жаткан сюжеттик линияны сактоо
менен аны жаңы деталдар аркылуу толуктаган, эски чыгарманы өз доорунун, учурунун
чыгармасына айландырган. Эпостук чыгармалардын түрдүү тарыхый формацияларды
басып өтүп, түрдүү коомдун адамдарын тейлеген, эстетикалык рахат берген,
идеологиялык курал катары кызмат кылган касиети, эпостун жандуулугу так мына ушул
өзгөчө абал менен байланышкан. Жандуу чыгарма болгон эпосту мындай зарыл болгон
толуктоолорсуз, жашартып, жаңы маани, күч-кубат берип турган ысык кансыз көз
алдыга келтирүүгө да мүмкүн эмес. «Манас» жомогундагы элибиздин тээ байыркы
доорлорго таандык болгон абалы, көз караш түшүнүктөрү менен катар кечээ жакынкы
учурларга тиешелүү болгон маалыматтардын аралаша келип турушу мына ушул абал
менен шартташкан. Бирок, мындай «толуктоолор» өз чегинен ашпас керек жана эң
негизгиси эпостун мурдатан келе жаткан идеялык багытына карама-каршы келбөө
зарыл, тескерисинче эпостун негизги идеясынын тереңдеши, так ачылышы үчүн жардам
берип, шарт түзүп туруусу милдет. Ошондо ал толуктоону эл толуктоо дебейт, эпос
«өзгөрүүгө» учураганы сезилбей, бүт эл тарабынан бир бүтүн чыгарма катары кабыл
алынат.
Сагымбай манасчынын вариантында айрым деталдык толуктоолордон башка, бүтүн
эпизод кошулуп айтылуу да орун алган. Ал жомокко киргизген Манастын түндүккө
жортуулу, Мекеге барып ажы болуп келүүсү сыяктуу эпизоддор «Манастын»
сюжетиндеги мурдатан бери келе жаткан кеңири белгилүү традициялык окуяларда жок
жана идеялык багыты жактан жомоктогу негизги максатка карама-каршы турат.
Сагымбайдын жомокко өзүнөн мурдагылар айтпаган жаңы окуялар кошуп-айтуусуна ал
өзү тирүү кезинде эле эл каршы болуп, айрым кары адамдар ага сен «Манасты» бузбай,
кошумчалабай, таза айткының деп эскерткен учурлары да болгондугун Ыбырайым
Абдырахманов атайын белгилейт. Ушул фактынын өзү эле элдин өкүлдөрү өзү сүйгөн
чыгарманын тазалыгы үчүн дайым күрөшүп келгендигинин жана талантына эл
арасындагы кадыр-баркына карабастан ар бир жомокчудан жомокту булгабоону талап
кылгандыгынын ачык далили.
Биз билген маалыматтарга караганда Сагымбай мусулман динине ишенген жана анын
өзү билген эрежелерин так аткарган адам болгон экен. Бул абал анын жомокко дин
ишенимин башкаларга караганда көбүрөөк киргизүүгө аракеттенишине алып келген.
Кеп жомокто жалпы эле «кудай» деген сөздүн орун алгандыгында эмес, кудайга
сыйынуу ритуалдарынын, айрым диндик ишенимдердин жомоктон орун алышына эч
ким каршы болбойт, тескерисинче мындай түшүнүктөрсүз жомок жомок болуудан калар
эле да, анын эл турмушун туура чагылдыруу касиетине шек келер эле. Жомок эл
турмушун туура чагылдыруу үчүн ошол эл эмнелерге ишенгенин, кандай үрп-адаттык
эрежелерди пайдалангандыгын, ал гана турмак жокко ишенүү, чектелген түшүнүк
сыяктуу чабал жактарын да бурбай баяндоосу зарыл. Ансыз элдик чыгарма элдик
болуудан калат.
Ислам дининин тагы «Манастын» ар бир вариантында бар, ал гана турмак чынында ар
бир варианттан бир эле эмес, бир нечелеген диндик түшүнүктөрдүн тагын байкоого
болот. Мисалы, тотемдик түшүнүктөрдөн тартып, фетишизм, шамандык көз караштарга
чейинки диндик ишенимдердин издери бардык дээрлик варианттардан жолугат. Адат
катары жомокто бир дин менен экинчи диндин арасына чек коюлбайт, тээ байыркы
диндик түшүнүктөр менен кечээ жакынкы ишенимдер аралаш айтыла берет. Айрыкча
шаман дининин түшүнүктөрү менен ислам дини көп учурда бири-биринен айырмасы
жок катары берилет. Мисалы, мазарды таюу, ай туякка ак боз бээ чалуу менен катар атабабанын арбагын негизги колдоочу күч катары түшүнүп табынуу да, ошол эле учурда
кудайга кайрылуу адаттагы көрүнүш. Башка варианттар сыяктуу эле Сагымбайга
таандык вариантта да ушулардын баары бар. Бирок, Сагымбайга таандык вариантта
ислам көбүрөөк орун алган, ал гана эмес капырларга кайрылып аларды мусулман
болууга чакыруу сыяктуу исламды үгүттөө учурлары да кезигет. Дин, анын ичинде
ислам дини Сагымбайга чейинки манасчылардын варианттарында да бир топ орун
алгандыгына (мисалы, эпостун В. В. Радлов жазып алган үлгүсү) карабастан, исламды
үгүттөөнү негизинен Сагымбайдын жеке «табылгасы» дешке болот.
Сагымбай Орозбак уулу эң көп адамдар катышкан чоң масштабдагы согуштарды
баяндоону жакшы көрөт. Натыйжада анын вариантында чечүүчү мааниге ээ болгон
салгылашуулар эле турмак, тийип-качты мүнөздөгү анча чоң эмес согуштарга деле бир
нече жүз миңдеген адамдар катышып, «Найзанын учу жылтылдап, аскердин башы
кылкылдап, жер союлуп былкылдап», «тууну тууга урдуруп, айгай кулак тундуруп»
турат. Саымбай сүрөттөгөн согуштарга эң көп сандаган адамдар эле эмес, бүгүн бизге
бир тобунун аты белгилүү болсо, көбүнүн аты белгисиз болгон элдер, алардын көптөгөн
өкүлдөрү катышат. Мисалы, кыргыздардын өз эркиндиги, көз каранды болбостугу үчүн
жүргүзгөн күрөштүн ар бир этабында аларга казактар баш болгон түрк тилинде
сүйлөгөн элдер жардам беришет, союздаштар катары бирге аракеттенишет. Мындай
согуштардагы ураан да жалпы, максат да бир болуп берилиши табигый иш. Эки же бир
нече элдердин бирине бири жардамдаш, талапташ болушу тарыхта кенен учураган,
кубаттоону гана жолуктуруучу эң сонун көрүнүш. Биз айталы деген ой анда эмес.
Сагымбай ошол бири-бирине жакын турган, танапташ жашашкан элдердин
тилектештигин баяндоодо кээде экинчи чекке өтө качып кетет да, жакшы тилекти
чегинен ашырып жиберип бузуп алат. Анын вариантындагы түрк тибиндеги элдердин
кытай, калмак баскынчыларына каршы жүргүзгөн күрөшү айрым учурларда
кыргыздардын гегемониялыгы менен түрк элдеринин ынтымакташуусу маанисиндеги
кээ бир ой жоруулар менен булганып кетет.
Сагымбай Орозбак уулунун вариантына таандык болгон терс көрүнүштөр канчалык
орчундуу болсо да, жомоктун артык касиеттерин жокко чыгара албайт жана анын элдик
идеясын буруп жиберерлик күчкө ээ эмес. Ошон үчүн аларды жомоктун элдик духуна
карама-каршы келген элемент мүнөзүндөгү мүчүлүштөр катарында баалоо туура.
Сөздүн чын-чынына келгенде Сагымбайдын жомокко киргизген кошумчалары жомокко
сиңип, анын окуялары менен алынышып кеткен эмес, тескерисинче чыгарманын
идеялык багытын белгилей турган негизги окуялардан бөлүнүп, сюжеттик линиядан
тышкары турат.
«Манасты» изилдөөчүлөрдүн эмгектеринде Сагымбай жана анын варианты жөнүндө сөз
болгондо адат катары ал варианттын мыкты касиеттери — терең элдик идеясы,
көркөмдүгү, окуяларынын байлыгы жана башкалар жогору баалануу менен
кемчиликтери да эске алынат, ошону менен бирге ар бир окумуштуу мындай
кемчиликтерди кетирүүнүн себептерин ачуу далалатын да көрүшөт. Бирок, басымдуу
көпчүлүк учурда негизги күнөө Сагымбайдын өзүндө эмес деген ой берилет. Мисалы,
«Манастын» көрүнүктүү изилдөөчүлөрүнөн болушкан Мухтар Ауэзов, Калим
Рахматуллин Сагымбайга жомокту жаздыруу учурларында улутчулардын таасири
тийгендиги жөнүндө эскеришет. Ыбырайым Абдырахманов өз эскерүүлөрүндө айрым
адам аттарын да атайт. Бирок, изилдөөчүлөр болсун, башка жөн адамдар болсун эч
жерде конкреттүү факты келтиришпейт. Ошон үчүн айрым изилдөөлөрдөгү Сагымбайга
четтен тийген таасир жөнүндөгү пикирлерди аныкталган факты катарында эмес,
жоромол, бүшүркөө катарында баалоо жөн. Колдо болгон маалыматтарга караганда
Сагымбайды момундай айт деп тапшырма берген факты жок. Демек, кандайдыр өтмө
катар, кыйыр маанидеги таасир болбосо, тикеден тике таасир жөнүндө сөз да болууга
мүмкүн эмес. Ал эми Сагымбайдын вариантындагы терс көрүнүштөрдүн орун алышына
себепчи болгон түрткү жөнүндө сүйлөө зарыл десек, биздин оюбузча, эң алды менен
жомокчунун керт башындагы караңгычылыкты, ошол шарттагы жалпы деңгээлди эске
алуу оң болор эле да, андан кийин гана жыйырманчы жылдардагы тарыхый шарт,
кандайдыр кыйыр маанидеги таасирлер, жомокчунун айрым уккандарын чын-төгүнүнө
жетпей туруп пайдалануу далалатын көрсөтүүгө өтүү алда канча туурараак болмокчу.
Бул иште өз элин чексиз берилип сүйгөн, анын басып өткөн тарыхый жолу,
табылгалары, ийгиликтери менен чын пейилден сыймыктанган манасчынын жалпы
деңгээлинин төмөндүгүнө, көз карашынын чектелгендигине байланыштуу фактыларды
туура баалай албай, ыйык патриоттук сезимди куру намыс, жалган патриотизмге
айлантып алуусу, натыйжада жомоктун традициялык материалдары баяндагандарга
ыраазы болуп алымсынбай, Манас баарын жеңди, баарынан жогору турат, баарынан
кыйын деп көрсөтүүгө аракеттенүү далалатынын болушу да толук ыктымал. Кептин
чын-чынына келгенде өтө баамчыл, логикасы күчтүү адамдардан болгон Сагымбайдын
Манасты баарын жеңген, жадаса исламды үгүттөөдөн да куру калбаган адам катары
сүрөттөөгө батынуусун кандайдыр башка бир себептер менен түшүндүрүү да кыйын. А
балким Сагымбайдын бүтүн кыргыздарга ыйык эсептелген жомогу «Манасты» өз
каалоосунча кошумчалар киргизип, көз көрүнөө жеке менчиги катары мамиле кылууга
батынып дити барышына анын эл арасындагы өзгөчө атак-даңкы, зор кадырга ээ
болуусу, талантынын күчүнө ишенип менменсинүү өзүнчө себепчи болуп, таасирин
тийгизип жүрбөсүн? Мүмкүн бүгүнкү күнгө чейин окумуштуулардын көз жаздымында
калып келе жаткан жалпы эле жомокчулардын басымдуу көпчүлүгүнүн
чыгармачылыгына таандык атайын белгилердин, себептердин болушу да ыктымал.
Мындай закон ченемдүүлүк колдо болгон варианттарды бүт изилдеп чыгуу аркылуу
гана белгилүү болор эле. Кыскасы бул маселеде дагы тактоону талап кылган суроолор
али көп. Терең изилдөөлөрдү талап кылган чоң-чоң проблемалык маселелер гана турмак
Сагымбай, анын варианты жөнүндөгү эң жөнөкөй пикирлерди айтуу үчүн да кээде
колдо болгон маалыматтарыбыз жетишсиздик кылат, айрым учурда биз билгендер бирибирине карама-каршы. Жадаса Сагымбай кат билгенби, жокпу деген суроого колдо бар
маалыматтар түрдүүчө жооп беришет. Мисалы, К. Рахматуллин жомокчунун араң окуй
алганын, бирок, өзү жаза албагандыгын эскертсе, Ыбырайым Абдырахманов түрдүү
китептерди көп окуучу дейт. Бул сыяктуу карама-каршы маалыматтардын бирине
ишенүүгө, экинчисине ишенбей коюуга негиз жок. Чындык бир эле эмес, бир нечелеген
маалыматтарды талдоодон, дагы кеңири материалдар топтоодон, терең изилдөө
жүргүзүүдөн гана келип чыгары шексиз. Белгилүү жомокчу жөнүндө так билгендерин
айтып берген ар бир адам анын чыгармачылыгына, андан жазылган вариантка
байланыштуу болгон чоң-чоң проблемалардын чечилиши үчүн зор көмөк көрсөткөн
болор эле. Бул багыттагы толуп жаткан суроолорго жооп табуудагы эң негизги таяныч
боло турган Сагымбайдан жазылып алынган кол жазмалар да толук эмес. Айрым кол
жазмалардын түп нускасы жоголуп кетип, көчүрмөлөрү гана калган. Ал көчүрмөлөрдүн
түп нускага канчалык даражада так келери белгисиз. Биз билген маалыматтар боюнча эл
арасында ушул күндөргө чейин Сагымбайдан жазылган варианттын кол жазма
түрүндөгү көчүрмөлөрү кеңири тарап жүрөт. Балким ошол кол жазмалардын ичинде
жеке эле көчүрмөлөр гана эмес, түп нуска болушу да мүмкүн. Анткени, айрым
маалыматтарга караганда ошол жомокту жазып жатканда эле түп нуска жоголуп кетип,
кайра жазган учурлар болгон экен. Илим изилдөө иштери үчүн түп нуска эле эмес, ошэл
эл арасында сакталып жүргөн көчүрмөлөрдүн да мааниси бар. Аларды салыштыруу
аркылуу айрым учурларды тактоого болор эле, ал эми өчүрүлүп калып, азыр тактоого
мүмкүн болбой жаткан айрым сөздөрдү, же саптарды аныктоодо көчүрмө сөзсүз чоң
мааниге ээ болору шексиз. Мына ушуларды эске ала Сагымбайдын вариантын сактап
жүргөн адамдар иштин жалпы кызыкчылыгы үчүн колдорундагы кол жазма жөнүндө
Кыргыз ССР илимдер Академиясынын тил жана адабият Институтунун «Манас»
секторуна билдирсе жакшы болор эле.
Жогорудагы жалпы жондотуп айтылган бирин-эки ойлордо Сагымбай Орозбак уулу
жана андан жазылган вариант жөнүндэгү айрым алгачкы, жөнөкөй маалыматтар
берилди. Өзүнүн эң сонун көркөмдүк касиети менен өзгөчөлөнүп турган бул вариант
жана ошол вариантты аткарган адам жөнүндө кеңири пикир терең изилдөөнүн
натыйжасында жаралган көлөмдүү илимий эмгекте гана толук айтылышы мүмкүн
экендиги шексиз.
Окуучуларга сунуш кылынган жомоктун бул үзүндүсү — Сагымбай Орозбак уулу айтып
жаздырган варианттын башталышы. Китепке жомоктун Манас баатырдын тегинен кабар
берген кара сөз түрүндөгү кыскача маалыматтан тартып жаш баатырды хан шайлоого
чейинки окуялар киргизилди. Буга карап бул китепти шарттуу түрдө Сагымбайдын
вариантынын биринчи китеби дешке болор эле. Шарттуу дегенибиз адатта жомок
томдорго бөлүнүп айтылган эмес, окуялардын ирети менен гана аткарыла берген. Эл
жомокчудан бул же тигил эпизодду аткарып берүүнү өтүнгөндө ошол чоң окуянын атын
аташкан. Мисалы, «Көкөтөйдүн ашын» Алмамбет менен Чубактын жол талашканын ж.
б. Албетте жомокту бастырып чыгууда да ошол көндүм ыкты пайдаланып, ар бир
окуяны өзүнчө бастырса туура болор эле. Бирок, окуялардын көлөмү бир кылка эмес,
айрым окуялар эң узак (мисалы: «Чоң чабуул»), айрымдары ага салыштырганда көлөм
жактан өтө эле кыска. Демек, эпизод боюнча жарыяланганда бир китеп абдан чоң,
экинчисинин көлөмү кичине болуп калар эле. Ошон үчүн окуяларды жомокчунун өзү
кандай айтса ошол калыбында ирээти менен жайгаштырып, бирок, мүмкүн болгон
учурда бир окуяны бүт өзүнчө берүү, жок андай мүмкүнчүлүк болбой калганда ушул
биринчи китептеги сыяктуу бир нечелеген майда окуяларды бириктирип жарыялоо
туура го деп эсептедик.
Бул китепке киргизилген окуялар жомокчудан 1922-жылы К. Мифтаков, Ы.
Абдырахмановдор тарабынан жазылып алынган. Тагыраак айтканда кол жазманын 1—3-
беттери К. Мифтаков, калгандары Ы. Абдырахманов тарабынан жазылган.
Китеп басмага кеңири калайык окууга ылайыкталып даярдалгандыктан андай бастырып
чыгаруунун алдына коюлуучу талаптарга жооп бергендей болуп иштелди, бирок текст
жомокчунун өзү кандай айтып жаздырса так ошол калыбында кийлигишүүсүз, б. а.
текстеги сөздөрдү, ыр саптарын оңдоого, орун алмаштырууга, бир сөздүн ордуна башка
сөз пайдаланууга жол коюлбай, эч өзгөрүүсүз, так берүү далалаты көрүлдү. Ырас,
окуялардын аягында кезиге турган мусулман динине байланыштуу ой жоруулар,
Сагымбайдын арыздары зарылчылыгы жок болгондуктан алынып салынды жана текст
араларынан редакторлук максат менен кээде айрым ыр саптарын кыскартууга жол
берилди. Ошондой эле Манастын түндүккө жүрүшү, Мекеге барышы сыяктуу окуялар
да мындан кийин басылып чыгуучу бөлүктөрдөн орун албашы шексиз. Бул вариантты
бастырууда андагы айрым терс көрүнүштөрдү кыскартуу Сагымбайды оңдоо, жаман
нерсени жакшы кылып көрсөтүү эмес, тек, элге элдик жомоктун өз текстин тартуулоо
максаты.
«Манас» секторунун алдына койгон негизги максаттарынын бири колдо болгон
варианттардын бардыгын дээрлик ирээти менен өз-өзүнчө бастырып, элге тартуулоо,
басылып жаткан чексиз байлыкты кеңири калкка жеткирип тааныштыруу. Мына ошондо
гана коомчулук активдүү катышып, жомокту изилдөө иши да алдыга алда канча тез
жылат деген үмүттөбүз.
Сагымбай жомокчу жөнүндө болсун, башка ар бир кичине жана чоң манасчылар
жөнүндө болсун өз билгендерин ортого салып, бизди кабардар кылган улуу, кичүү ар
бир адам чоң алкышка татыктуу болоор эле.
Элибиздин уулу мурасы «Манас» боюнча пикирин айткан, аны изилдеп үйрөнүүгө
көмөкчү болуп ат салышууну каалаган адамдарга алдын ала ыракматыбызды айтабыз.
Пикир алышууну каалагандар үчүн биздин адресибиз: Фрунзе шаары, Кыргыз Илимдер
Академиясы, тил жана адабият Институтунун «Манас» сектору.
МАНАС
Мурункулардан калган сөз: Каракан, Угуз хандан кийин Аланча хан уругунан Байгур,
Уйгур дегендер (болгон) экен. Байгур балдары Бабыр хандан Түбөй, Түбөйдөн Көгөй,
андан Ногой, Шыгай, Чыйыр деген үч уул болгон. Ногойдон Орозду, Үсөн, Бай, Жакып
деген төрт уул болгон. Кытай мамлекети буларды бөлүп кеткен. Ошондо Жакыптын
Чыйыр деген агасы өлгөн. Андан кийин Жакып Чыйырдын Шакан аттуу катынын алган
жана да манжурия калкынан Бөйөндүн уулу Чаян дегендин Бакдөөлөт аттуу кызын алган.
Ушул эки катындан бир да бала болбогон, өзү элүү жашка келген. Эсепсиз бай болуп,
салтанаты адамдан артык болгон. Байбичесинин Шакан аты калып, баштагы эринин аты
менен Чыйырды деп атанып кеткен. Алиги Жакып бай баласы жоктукту арман кылып
ыйлап, ушул төмөндөгү сөздөрдү айтат:
Тукуму жок өтөм деп,
Туяксыз кандай кетем деп,
Жалгыз куу башым бар,
Датым кимге жетем деп,
Күндө-түндө тыным жок
Дүнүйө жыйдым эпеңдеп,
Ажал жетсе бир күнү
Акыретке кетем деп,
Артымда туяк болбосо
Артык дөөлөт нетем деп,
Баласы жоктон зарланып,
Балалууну көргөндө
Байкуш Жакып арданып,
Ботосу жоктон зарланып,
Ботолууну көргөндө
Боздоп Жакып арданып,
Көңүлү түрдүү сөгүлүп,
Көздөн жашы төгүлүп,
Бир кудайга зар айтып,
Пил баштаган нар айтып,
Мойнуна куржун салынып,
Мазарды көрсө Жакып бай
Баркырап ыйлап жалынып:
Бербесе теңир чарам жок,
Беш түлүктөн мал жыйдым
Жашым жетти кырк сегиз,
Дүнүйө күттүм куп тегиз.
Акыретке бет алсам
Алтын, күмүш пул калат,
Алган жарым тул калат,
Айдаган малга ээ болуп
Алтайдан келген кул калат,
Аргымак семиз кур калат.
Атлес, шайы, дүрүйө
Артымда бала жок туруп
Арбыды мынча дүнүйө,
Айдап жүрүп акыры
Азабын тарттым күнүгө.
Зарлап жүрүп бала үчүн
Зар болдум жакшы күлүүгө.
Оболоп учкан ак шумкар
Таптап салар кишим жок,
Жаш күнүмдөн мал жыйдым
Бала менен ишим жок.
Жүргөнүм менин чала экен,
Дүнүйө ээси бала экен,
Артында бала жок болсо,
Дүнүйөсү курусун,
Бузулуп калган калаа экен.
Атам Ногой хан болду,
Жакып кандай жан болду?
Айдаган жылкым сан болду,
Айлымдын үстү чаң болду,
Чайнаганы май болду,
Чарбадары бай болду.
Күрөөкө соот* дат болду,
Кермеде толгон ат болду,
Көй* күлүктү көргөндө
Күлкүдөн Жакып жат болду.
Ээлеп минер бала жок,
Эгем кылса чара жок,
Эркек бала күтөм деп
Эр Жакыпта санаа жок.
Жакып ушул сөздү айтып ыйлап, көңүлү бузулуп, көз жашы тизилип, жылкы, төө малдан
кайтып, кудайга зарын айтып, Туучунак минип желип, бай Жакып туптуура үйүн көздөй
келип, айлынын жанына жакын атасынын аты Акымбек, анын Меңдибай деген бир
баласы бар эле, ошого жолукту. Он бир жашында, суусар бөркү башында, келди Жакып
кашына, баланын көзү түштү Жакыптын жашына.
— Ой, аке, эмне ыйлайсыз? Эртели-кечти эки көздөн жашты тыйбайсыз? — деп сурады.
Ал сөзүнө Жакып жооп айтып турбады. Абдан катуу ыйлап, үйгө келип түштү. Атын
байлабады, алды-артын карабады, караганга жарабады, үйгө кирди, киргенин Чыйырды
байбиче көрдү. Кандайлыктан капаланды экен деп, эмне болду сизге деп, капалыктын
жөнүн айтчы бизге деп, жооп сурады.
Анда Жакып кеп айтат,
Ачууланып бек айтат:
— Эси жок кандай катынсың?
Эсирген кандай капырсың?
Эртели-кечти мен чыксам
Элким үйдө жатырсың.
Эркелеткен балаң жок,
Эрмек болор адам жок,
Же сүйөрүңө балаң жок,
Же сүйөнүшөр адам жок.
Ушундайды эстесем
Сүлдөрүм бар, дарман жок,
Сүйсөм бала арман жок!
Баштатадан тек жүрдүм,
Бала болор деп жүрдүм,
Байкабастан көп жүрдүм.
Кутмандуудан бата алдым,
Куруп калсын дүнүйө,
Куу баш Жакып атандым.
Карыды Жакып куу баш деп,
Калктын баары сени айтат
Катыны жүрөт туубас деп.
Санап туруп дүнүйө
Заманам бүгүн айланды,
Баштагы сенин жолуң кууп
Бакдөөлөт жолу байланды.
Эки катын алганым,
Эч туяк көрбөй калганым,
Эсиме түшүп элкиндик,
Эгеме ыйлап зарландым.
Бай Жакып турду муну айтып,
Байбичесин муңайтып
— Мендей карган кемпирди
Мээнетке кудай келтирди.
Менин элүүгө жашым жеткени,
Эчактан бери түңүлдүм
Эсимден бала кеткени.
Эркелеткен катының
Эмдиге туубай неткени?
Бакдөөлөт аты коюлуп,
Бала тууп бергендей
Басып жүрөт чоюлуп.
Эки катын биригип
Эркек деп сени сактады,
Эркелеткен катының
Эмдиге бала таппады,
Эзелден ишим тетири
Эгем таала чактады.
Мөмөсүз жыгач отундур,
Туубай турган болгон соң
Тумшугу жок катындыр!
Байбиче турду майышып,
Бай Жакып турду кайышып,
Жетип келди Бакдөөлөт
Жекенге буту чалышып.
Бакдөөлөт туруп муну айтат,
Байбичени муңайтат:
— Мен шордууга нетти деп,
Эжекемдин жолун кууп
Этегимден кан чыкпай,
Баштагы болгон эжемдин
Жолун жолдоп кеттим деп.
Бала десем зарланып,
Бала туубай койгондон
Байбиче өлбөйт арданып.
Үйүм толгон көөхар* таш,
Үмүтүм көп, башым жаш.
Жер ортосу Боз-Дөбө
Билесиз басып жылбасын,
Мээнет баскан Чыйырды,
Пендени сендей кылбасын!
Берер кудай өзүмө,
Мен киргенде үйүңө
Мен өңдөнгөн алуучу
Көрүнөт экен көзүңө.
Бакдөөлөт аны айтыптыр,
Басып чыгып кайтыптыр.
Аны көрүп байбиче
Айтар сөзү жок болуп,
Акыл ойлоп токтолуп,
Көңүлү канча сөгүлүп,
Көзүнүн жашы төгүлүп,
Жүүнү бошоп жыгылып,
Жүк алдына бүгүлүп:
— Алагөр кудай барымды,
Төрт түлүктүү малымды,
Аман койсо чалымды
Жашартар кудай жанымды.
Ушунчанын ээси
Угар бекен зарымды?
Алда берсе тилегим
Аябас элем барымды.
Аны айтып байбиче
Башын койду жаздыкка,
Бакдөөлөттүн көңүлү
Кеткен экен кастыкка.
Кас көңүлү билинди,
Ыйлап жатып Чыйырды
Чырым көзү илинди.
ЖАКЫП, ЧЫЙЫРДЫ, БАКДӨӨЛӨТ
ҮЧӨӨНҮН ТҮШ КӨРГӨНҮ11
Уйкуга көзү барыптыр,
Уюп уктап калыптыр.
Чыканагы талыптыр,
Чырым уйку алыптыр.
Ак селдеси башында,
Ак сакалдуу бир адам
Келип кирди кашына,
Ыйлап жаткан бакырдын
Ырайымы келди жашына:
— Барбардигер бар кудай
Ыйлаба деди силерди,
Мени буйруп жиберди.
Аяктай болгон ак алма,
Азелден* ширин бал алма.
Алда буюрган алма деп,
Напсиң өлсүн жалма деп,
Кызыл алма кыз деди,
Кызматкербиз биз деди.
Кылган ишиң түз деди,
Мынабу айткан сөзүмдүн
Маанисине түш деди.
Айтканымды бил деди,
Алтымыш кулач ажыдаар
Ат ордуна мин деди.
Алиги жеген ак алмам2
Курсагыма толуптур,
Артымдан чыкты ышкырып,
Ажыдаар болуптур,
Ачууланып оп тартса
Ай ааламды соруптур.
Көрдүм чочуп, нез болуп,
Узарыптыр өз боюм
Бир жүз отуз кез болуп.
Ойгонуп чочуп калганым,
Оюма ар иш алганым,
Байкап көрдүм кашымда
Бай Жакып уктап калганын.
Коңуругу баш жарып,
Козголбой уктап бай Жакып,
Кыйын уктап калыптыр.
Ойготпоюн аны деп
Байбиче оюна алыптыр.
Байбиче, байга нетти деп,
Байлаган киши жок беле,
Аты бошоп кетти деп,
Акымбек уулу Меңдибай
Жакындап кууп жетти деп.
Байлаар киши болбосо
Ал өңдөнгөн доңузду,
Байбичеси, токолу
Байлап койсо нетти деп
Бердике туруп бек айтты.
Бербей койду бала деп
Бербердигер алдага
Өчөшөбү деп айтты.
Бала берер кудурет,
Өкүмүн өзүнөн бөлөк ким билет.
Ат байлаар адам болбосо
Бакдөөлөткө чоң милдет.
Бердике муну айтканы,
Бакдөөлөттүн мойнуна
Баса минди шайтаны:
Буурул сакал адамдар
Мындай бузук сөз айтпайт.
Кызматкер балдар кырк эле,
Малайдан башым кутулбайт,
Жалчыдан жаным тынчыбайт,
Ошончонун баарынан
Ат алар киши түк калбайт.
Мен байлоочу белем башынан,
Байы чыкпай калганбы
Байбиченин кашынан?
Куруп калган томаяк
Курсагы тоюп алганбы
Куу кемпирдин ашынан?!
Бердике чалга бек айтат,
Мээнет баскыр деп айтат,
Безеленип Бакдөөлөт
Бекем-бекем кеп айтат.
Бердике сөзү токтолду,
Белден ашкан Меңдибай
Ат кууган бойдон жок болду.
Көз байланды түн болду,
Ат кууган бойдон жоголуп
Меңдибайга не болду?
Меңдибайдын энеси,
Бейжайыраак эмеси
Канымжан келди кашына.
Карап көрсө бай Жакып
Жаздык коюп башына
Узарып уктап калыптыр,
Ушуну көрүп Канымжан
Уруштун сөзүн салыптыр.
Чыйырдыга кеп айтат,
Чымырканып бек айтат:
— Баштатан башы байлоолу
Малайың белек,— деп айтат,—
Ойготсоңчу эриңди,
Ойлосоңчу сөзүмдү,
Он бирде балам жоголсо,
Оболдон бала көрбөдүң,
Мени да окшоткону турсуң өзүңө
Байбиче десе мактанып,
Бирди-экини кишини
Бир да илбейсиң көзүңө,
Эртеден балам жоголду,
Эч албайсың эсиңе.
Каракчы бар, ууру бар,
Жалгызымдан айрылсам
Сенин жаныңды коёр ким дейсиң?
Миңдеп жаткаң жылкыңды
Бир түгүнө албайын.
Чыбыр толгон жылкыңды
Чыпалагына албаймын.
Адыр толгон жылкыңды
Аягына албаймын,
Өзүн тирүү бербесең
Өлбөй тирүү калбаймын!
Байбиче сага мал кызык,
Бул күндө мага бала ысык!
Олтурамы бу жерде
Ыйлап саган алышып?!
Түн ортосу болуптур,
Жыбырап жылдыз толуптур.
Же алигиче кабар жок,
Артынан киши барган жок,
Узатпай таап алууга
Ургаачы менде дарман жок.
Бай Жакып атын качырды,
Басып келип Канымжан
Чыйырды мээсин ачытты.
Байбиче турду балк этип,
Балкы тон* менен жалк этип.
Каракчы бар, ууру бар,
Кармап кетсе баламды,
Какчаңдаган куу кемпир
Сенден кара жан аяп каламбы?
Аябайм сенден жанымды,
Адашып балам жоголсо
Албаймын дүйнө малыңды,
Азыр ойгот чалыңды!
Бөрүсү бар, түлкү бар,
Бай жандаймын деп жүрүп
Балам кокус жоголсо
Мага да мазак менен күлкү бар,
Аюу менен жолборс бар,
Жолугуп калса кокустан
Аман жанын койбос бар.
Жолукса жолборс албайбы,
Анан менин жолум катып калбайбы!
Качырса каман чалбайбы,
Анан менин кадемим катып калбайбы
Ат байлоодон эригип,
Алжыганың билбейсиң
Ак маралдай керилип.
Кеткен сенин кыябың,
Кемигениң билбейсиң,
Келинден бетер сыягың.
Сенин кеткен атың кубалап
Менин кетилеби туягым?!
Кеби менен курсун деп
Мени кенебей турган сыягың!
Балам кетти кечинде,
Күн батар жакын кезинде,
Артынан барган бир жан жок,
Албайсыңар эсиңе,
Жылкычы бар, койчу бар,
Жыргап жүрөт ушулар.
Төөчү менен уйчулар,
Дөөкүрсүп жүрөт ушулар.
Байбиче болсоң мейлиң ээ,
Баланын баркын билбейсиң,
Баятадан сөз айтсам,
Куруган куу баш кемпирсиң.
Кулагыңа илбейсиң.
Басып барды камынып,
Бай Жакыпка чамынып:
— Жоошураак аттан минбейсиң,
Же жобогонуң билбейсиң,
Бу, жолу каткан куу малды
Ээлөөчүбүз ким дейсиң?
Каргаша болуп атыңыз
Качып кетип жоголду,
Капаланып сен келип
Кантип ишим оңолду.
Капа бойдон сен келип,
Мен кашыңа чыгып теңселип.
Канымжан кылды капаны,
Айтпаган кеби калбады,
Ажалсыз менин жанымды
Азирейил албады.
Артында бала болбосо,
Ак жоолуктуу курусун,
Арылбайт экен арманы.
Таап бер деп келип баламды
Бетимде наарым калбады.
Түн бою кылды урушту,
Түк көргөнүм жок эле
Бул өңдөнгөн жумушту.
Таап берсеңчи баласын,
Талыкшып жатып аласың,
Издесеңчи баласын,
Эринип жатып аласың,
Жакын калды таңыңа,
Жапаа түштү жаныңа.
Кечинде келдиң, жыгылдың,
Кебелбей уктап не кылдың?
Күндүүдөн келдиң, жыгылдың,
Күчөнүп уктап не кылдың?
Арам өлгөн Туучунак
Адырды көздөй кеткенби?
Ат качканы өзүңдөн
Же, сенин ажалың жакын жеткенби?
Доңуз копкон Туучунак
Бу токтобой качып неткени?
Же тоого чыгып кеткенби?
Аны кармайм деп жүрүп
Акымбек уулу жоголду,
Капкайдагы сөздү айткан
Катындан көрдүм чогоолду.
Качкан атты кармайм деп
Баладан көрбөй шоктугун,
Береги катын көрүптүр
Менин перзентимдин жоктугун.
Кайгырып келип жыгылдың.
Кадырың билген киши жок,
Катыным карма деп койбой
Минген ат менен ишиң жок.
Бирөөнүн кууптур баласы,
Эртетеден эсти алып
Бүлүндүрдү анасы.
Таңга жакын түн болду,
Эч көрүнбөйт карасы.
Таппайсыңбы баласын,
Таң эртеңден бер жакка
Даңкайып жатып аласың.
Токолуң кетти кээрдеп,
Береги топоруң келди зээрдеп.
Балам деп башым катырды,
Урушуп таңды атырды.
Байбиче сөзү токтолду,
Бай Жакып жаткан ордунан
Баш көтөрүп октолду:
— Кайгырбачы, кемпирим,
Кадыр алда буюрса
Кайта толор кемтигиң!
Күйүнбөчү, кемпирим,
Күсөгөнүң табылса
Күңдө толор кемтигиң!
Белги болор өрнөгүм,
Мен бекер жатып өлбөдүм,
Уйкуну бекер уктабай
Урматтуу бир түш көргөнүм.
Кукулуктап үн чыкса
Куштан башка үнү бар,
Куйрук-башы жаркылдайт
Куудан аппак жүнү бар,
Айбат менен караса
Алп кара куш сүрү бар.
Саңоорлору* сары алтын,
Таканак жүнү* баары алтын,
Чырымтал жүнү чылк алтын.
Текөөрү болот темир дейт,
Серпкени өлгөн себил дейт.
Тумшугу болот тунжур дейт,
Туяк — болот канжар дейт.
Жыпар менен жуулган
Жибектен боону тагыпмын,
Алтымыш кулач жибек боо
Аягына тагыпмын,
Ай мунарын жем кылып
Абыдан сыйлап багыпмын.
Күмүштөн боо тагыпмын,
Күн мунарын жем кылып
Күпкөлөп жүрүп багыпмын.
Асмандагы канаттуу
Айбатынан уча албай,
Жерде жүргөн аяктуу
Желип чыгып кача албай.
Ага конорго туур жайладым
Алача моюн ак шумкар
Ага кошо байладым.
Билдим бир жакшылык болорун,
Анын качан болор экенин
Бирок билбей шорум кайнадым.
Бай Жакып айтты түшүнү,
Байбиче билди ушуну.
Кондурат экен кудайым
Башыңа дөөлөт кушуну,
Башка жанга билдирбей
Жакынга айткын ушуну.
Мен да жакшы түш көрдүм,
Эритет экен кудайым
Жүрөктөгү музуңду.
Ээн калган көп малдын
Несин аяп коёлу,
Эртеңден баштап эл жыйып,
Эч болбосо
Бир элүү-кырк мал соёлу.
Аябай малды соёлук,
Арты кандай ким билет,
Бир аз той кылып коёлук.
Бай Жакып келди ачуусу,
Башкача кыйын тийиптир
Байбиченин айтуусу.
Мен маңгулдун баарын чаптымбы,
Башынан мынча мал союп
Башкадан дүйнө таптыңбы?
Мен кытайды жеке чаптымбы,
Кырктан бээ сойгудай
Сен кызматтан дүйнө таптыңбы?
Эркек түгүл кыз туубай,
Эмгектен чыгып бел буубай
Мынча малды не кырам?
Мал түгөнүп калган соң
Сенин перзентиңди не кылам?
Бала болсун мал менен,
Аргымак болсун жал менен,
Ар ким ишин кылбайбы
Өзүнө туштук ал менен.
Кеңешип кемпир чал менен
Олтурганда шол жерде
Таңдын сары жылдызы
Чыга келди таң менен.
